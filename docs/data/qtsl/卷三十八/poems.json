[
  {
    "id": 60888,
    "uid": "poem-38-1",
    "chapter": "卷三十八",
    "chapternum": 38,
    "charstyle": "古體詩",
    "title": "團扇歌",
    "titledesc": "",
    "collection": "",
    "collectiondesc": "",
    "poemindex": 1,
    "author": "劉禹錫",
    "content": "團扇復團扇，奉君清暑殿。\n秋風入庭樹，從此不相見。\n上有乘鸞女，蒼蒼網蟲遍。\n明年入懷袖，别是機中練。\n"
  },
  {
    "id": 60889,
    "uid": "poem-38-2",
    "chapter": "卷三十八",
    "chapternum": 38,
    "charstyle": "古體詩",
    "title": "順陽歌",
    "titledesc": "",
    "collection": "",
    "collectiondesc": "",
    "poemindex": 2,
    "author": "劉禹錫",
    "content": "朝辭官軍驛，前望順陽路。\n野水齧荒墳，秋蟲鏤宫樹。\n曾聞天寳來，塞馬西南騖。\n城守魯將軍，拔城從此去。\n"
  },
  {
    "id": 60890,
    "uid": "poem-38-3",
    "chapter": "卷三十八",
    "chapternum": 38,
    "charstyle": "古體詩",
    "title": "莫徭歌",
    "titledesc": "",
    "collection": "",
    "collectiondesc": "",
    "poemindex": 3,
    "author": "劉禹錫",
    "content": "莫徭自生長，名字無符籍。\n市易雜鮫人，婚姻通木客。\n星居占泉眼，火種開山脊。\n夜渡千仞谿，含沙不能射。\n"
  },
  {
    "id": 60891,
    "uid": "poem-38-4",
    "chapter": "卷三十八",
    "chapternum": 38,
    "charstyle": "古體詩",
    "title": "插田歌〈并序〉",
    "titledesc": "連州城下俯接村墟偶登郡樓適有所感遂書其事為俚歌以俟采詩者",
    "collection": "",
    "collectiondesc": "",
    "poemindex": 4,
    "author": "劉禹錫",
    "content": "岡頭花草齊，燕子東西飛。\n田塍望如線，白水光參差。\n農婦白紵裙，農夫緑簔衣。\n齊唱田中歌，嚶獰如竹枝。\n但聞怨響音，不辨俚語詞。\n時時一大笑，此必相嘲嗤。\n水平苗漠漠，烟火生墟落。\n黄犬往復還，赤鷄鳴且啄。\n路傍誰家郎，烏㡌衫袖長。\n自言上計吏，年幼離帝鄉。\n田夫語計吏，君家儂定記。\n一來長安道，眼大不相覷。\n計吏笑致辭，長安眞大處。\n省門髙軻峩，儂入無度數。\n昨來補衛士，唯用筒竹布。\n君看二三年，我作官人去。\n"
  },
  {
    "id": 60892,
    "uid": "poem-38-5",
    "chapter": "卷三十八",
    "chapternum": 38,
    "charstyle": "古體詩",
    "title": "馬嵬行",
    "titledesc": "",
    "collection": "",
    "collectiondesc": "",
    "poemindex": 5,
    "author": "劉禹錫",
    "content": "緑野扶風道，黄塵馬嵬驛。\n路邊楊貴人，墳髙三四尺。\n乃問里中兒，皆言幸蜀時。\n軍家誅佞倖，天子捨妖姬。\n羣吏伏門屏，貴人牽帝衣。\n低回轉美目，風日爲無暉。\n貴人飲金屑，倐忽舜英暮。\n平生服杏丹，顔色眞如故。\n屬車塵已逺，里巷來窺覷。\n共愛宿妝妍，君王畫眉處。\n履綦無復有，文組光未滅。\n不見巖畔人，空見凌波襪。\n郵童愛踪跡，私手解鞶結。\n傳看千萬眼，縷絶香不歇。\n指環照骨明，首飾敵連城。\n將入咸陽市，猶得賈胡驚。\n"
  },
  {
    "id": 60893,
    "uid": "poem-38-6",
    "chapter": "卷三十八",
    "chapternum": 38,
    "charstyle": "古體詩",
    "title": "壯士行",
    "titledesc": "",
    "collection": "",
    "collectiondesc": "",
    "poemindex": 6,
    "author": "劉禹錫",
    "content": "隂風振寒郊，猛虎正咆哮。\n徐行出燒地，連吼入黄茅。\n壯士走馬去，鐙前彎玉弰。\n叱之使人立，一發如鼓交。\n悍睛忽星墮，飛血濺林梢。\n彪炳為我席，羶腥充我庖。\n里中欣害除，賀酒紛呶號。\n明日長橋上，傾城看斬蛟。\n"
  },
  {
    "id": 60894,
    "uid": "poem-38-7",
    "chapter": "卷三十八",
    "chapternum": 38,
    "charstyle": "古體詩",
    "title": "抛毬樂詞",
    "titledesc": "",
    "collection": "",
    "collectiondesc": "",
    "poemindex": 7,
    "author": "劉禹錫",
    "content": "五綵繡團圓，登君玳瑁筵。\n最宜紅燭下，偏趂落花前。\n上客如先起，應須贈一船。\n"
  },
  {
    "id": 60895,
    "uid": "poem-38-8",
    "chapter": "卷三十八",
    "chapternum": 38,
    "charstyle": "古體詩",
    "title": "抛毬樂詞",
    "titledesc": "",
    "collection": "",
    "collectiondesc": "",
    "poemindex": 8,
    "author": "劉禹錫",
    "content": "春早見花枝，朝朝恨發遲。\n及看花落後，却憶未開時。\n幸有抛毬樂，一杯君莫辭。\n"
  },
  {
    "id": 60896,
    "uid": "poem-38-9",
    "chapter": "卷三十八",
    "chapternum": 38,
    "charstyle": "古體詩",
    "title": "養鷙詞〈并序〉",
    "titledesc": "途逢少年志在逐獸方呼鷹隼以襲飛走因縱觀之卒無所獲行人有常從事於斯者曰夫鷙禽饑則為用今哺之過篤故也予感之作養鷙詞",
    "collection": "",
    "collectiondesc": "",
    "poemindex": 9,
    "author": "劉禹錫",
    "content": "養鷙非玩形，所資擊鮮力。\n少年昧其理，日夜哺不息。\n探雛網黄口，旦暮有餘食。\n寧知下韝時，翅重飛不得。\n毰毸上林表，狡兎自南北。\n飲啄既已盈，安能勞羽翼。\n"
  },
  {
    "id": 60897,
    "uid": "poem-38-10",
    "chapter": "卷三十八",
    "chapternum": 38,
    "charstyle": "古體詩",
    "title": "送湘陽熊判官孺登府罷歸鍾陵因寄呈江西裴中丞二十三兄",
    "titledesc": "",
    "collection": "",
    "collectiondesc": "",
    "poemindex": 10,
    "author": "劉禹錫",
    "content": "射策志未就，從事歳云除。\n篋留馬卿賦，袖有劉弘書。\n忽見夏木湥，悵然憶吾廬。\n復持州民刺，歸謁専城居。\n君家誠易知，勝絶傾里閭。\n人言北郭生，門有卿相輿。\n鍾陵藹千里，帶郭西江水。\n朱檻照河宫，旗亭緑雲裏。\n前年初缺守，鎭簡由宸扆。\n臨軒弄郡章，得人方付此。\n是時左馮翊，天下第一理。\n貴臣持牙璋，優詔發青紙。\n迎風汚吏免，先令疲人喜。\n何武劾腐儒，陳蕃禮髙士。\n昔升君子堂，腰下綬猶黄〈中丞時為萬年尉〉。\n汾陰有寶氣，赤堇多光鋩。\n束簡下曲臺，佩鞬來厯陽。\n綺筵陪一笑，蘭室襲餘芳。\n風水忽異勢，江湖遽相忘。\n因君倘借問，為話老滄浪。\n"
  },
  {
    "id": 60898,
    "uid": "poem-38-11",
    "chapter": "卷三十八",
    "chapternum": 38,
    "charstyle": "古體詩",
    "title": "送韋秀才道冲赴制舉",
    "titledesc": "",
    "collection": "",
    "collectiondesc": "",
    "poemindex": 11,
    "author": "劉禹錫",
    "content": "驚禽一辭巢，棲息無少安。\n秋扇一離手，流塵蔽霜紈。\n故侣不可追，凉風日已寒。\n逺逢杜陵士，别盡平生歡。\n逐客無印綬，楚江多芷蘭。\n因居時暇遊，長鋏不復彈。\n閱書南軒際，絙瑟清夜闌。\n萬境身外寂，一杯腹中寛。\n伊昔元宗朝，冬卿冠鴛鸞。\n肅穆升内殿，從容領儒冠。\n游夏無措詞，陽秋垂不刋。\n至今羣玉府，學者空縱觀。\n世人希德門，揭若攀峰巒。\n之子向明訓，鏘如振琅玕。\n一旦西上書，道上拂征鞍。\n荆臺宿暮雨，漢水浮春瀾。\n君門啓天中，多士如星攅。\n煙霞覆雙闕，抃舞羅千官。\n清漏滴銅壺，仙㕑下雕盤。\n熒煌仰金榜，錯落濡飛翰。\n古來才傑士，所歎遭時難。\n一鳴從此始，相望青雲端。\n"
  },
  {
    "id": 60899,
    "uid": "poem-38-12",
    "chapter": "卷三十八",
    "chapternum": 38,
    "charstyle": "古體詩",
    "title": "送李策秀才還湖南因寄幕中親故兼簡衡州李八郎中",
    "titledesc": "",
    "collection": "",
    "collectiondesc": "",
    "poemindex": 12,
    "author": "劉禹錫",
    "content": "深春風日淨，晝長幽鳥鳴。\n僕夫前致詞，門有白面生。\n攝衣相問訊，解帶坐南榮。\n端志見眉睫，芳言發精誠。\n因出懐中文，調孤詞亦清。\n悄如促柱絃，掩抑多不平。\n乃言本蜀士，世降岷山靈。\n前人秉藝文，髙視來上京。\n曳綬司徒府，所從信國楨。\n析薪委空林，善響難繼聲。\n何處翳附郭，㡬人思郈成。\n雲天望喬木，風水悲流萍。\n前與計吏西，始列貢士名。\n森然就筆札，從試春官卿。\n帝城岐路多，萬足俟晨星。\n茫茫風塵中，工拙同有營。\n寒女勞夜織，山苖榮寸莖。\n侯門方擊鐘，衣褐誰將迎。\n弱羽果摧頽，壯心鬰怦怦。\n諒無蟠木容，聊復蓬累行。\n昨日訊靈龜，繇言利艱貞。\n當求捨拔中，必在審已明。\n誓將息薄遊，焦思窮筆精。\n蒔蘭在幽渚，安得揚芬馨。\n嗟余摧落者，散質負華纓。\n一聆苦辛詞，再動伊鬱情。\n身棄言不重，愛才心尚驚。\n恨無羊角風，使爾化北溟。\n論罷情益親，涉旬忘歸程。\n日攜邑中客，閒眺江上城。\n晝渴命金罍，宵談轉璿衡。\n蕙風香麈尾，月露濡桃笙。\n忽被戒羸驂，薄言事南征。\n火雲蔚千里，旅思浩巳盈。\n湘江含碧虛，衡嶺浮翠晶。\n豈伊山水異，適與人事幷。\n油幙似昆丘，粲然叠瑤瓊。\n庾樓見清月，孔座多緑𨤍。\n復有衡山守，本自雲龍庭。\n至和在靈府，發越侔咸英。\n一揮出滎陽，惠彼蚩蚩氓。\n隼旟辭灞水，居者皆涕零。\n惟昔與伊人，交歡經宿齡。\n一從雲雨散，滋我鄙吝萌。\n北渚不堪愁，南音誰復聴。\n離憂若去水，浩蕩無時停。\n嘗聞祝融峯，上有神禹銘。\n古石琅玕姿，祕文螭虎形。\n聖功奠逺服，神物擁休禎。\n賢人在其下，彷彿疑蓬瀛。\n君行厯郡齋，大袂拂雙旌。\n飾容遇朗鍳，肝鬲可以呈。\n昔日馬相如，臨卬坐盡傾。\n勉君刷羽翰，蚤取凌青㝠。\n"
  },
  {
    "id": 60900,
    "uid": "poem-38-13",
    "chapter": "卷三十八",
    "chapternum": 38,
    "charstyle": "古體詩",
    "title": "偶作",
    "titledesc": "",
    "collection": "",
    "collectiondesc": "",
    "poemindex": 13,
    "author": "劉禹錫",
    "content": "終朝對尊酒，嗜興非嗜甘。\n終日偶衆人，縱言不縱談。\n世情閒盡見，藥性病多諳。\n寄謝嵇中散，予無甚不堪。\n"
  },
  {
    "id": 60901,
    "uid": "poem-38-14",
    "chapter": "卷三十八",
    "chapternum": 38,
    "charstyle": "古體詩",
    "title": "偶作",
    "titledesc": "",
    "collection": "",
    "collectiondesc": "",
    "poemindex": 14,
    "author": "劉禹錫",
    "content": "萬卷堆牀書，學者識其眞。\n萬里長江水，征夫度要津。\n養生非但藥，悟佛不因人。\n燕石何須辨，逢時即至珍。\n"
  },
  {
    "id": 60902,
    "uid": "poem-38-15",
    "chapter": "卷三十八",
    "chapternum": 38,
    "charstyle": "古體詩",
    "title": "讀張曲江集作〈并引〉",
    "titledesc": "世稱張曲江為相建言放臣不宜與善地多徙五溪不毛之鄉及今讀其文自内職牧始安有瘴癘之歎自退相守荆門有拘囚之思託諷禽鳥寄詞草樹鬱然有騷人風嗟夫身出於遐陬一失意而不能堪矧華人士族而必致醜地然後快意哉議者以曲江為良臣識禄山有反相羞凡器與同列宻啓廷爭雖古哲人不及而燕翼無似終為餒魂豈忮心失恕罹陰謫冣大雖二美莫贖邪不然何袁公一言明楚獄而鐘鼎四葉以是相較神可誣乎予讀其文因為此詩",
    "collection": "",
    "collectiondesc": "",
    "poemindex": 15,
    "author": "劉禹錫",
    "content": "聖言貴忠恕，至道重觀身。\n法在何所恨，色傷斯為仁。\n良時難久恃，陰謫豈無因。\n寂寞韶陽廟，魂歸不見人。\n"
  },
  {
    "id": 60903,
    "uid": "poem-38-16",
    "chapter": "卷三十八",
    "chapternum": 38,
    "charstyle": "古體詩",
    "title": "謁柱山會禪師",
    "titledesc": "",
    "collection": "",
    "collectiondesc": "",
    "poemindex": 16,
    "author": "劉禹錫",
    "content": "我本山東人，平生多感慨。\n弱冠遊咸京，上書金馬外。\n結交當世賢，馳聲溢四塞。\n勉修貴及早，狃健不知退。\n錙銖揚芬馨，尋尺超瑕纇。\n淹留郢南鄙，摧頹羽翰碎。\n安能咎往事，且欲去沉痗。\n吾師得眞如，寄在人寰内。\n哀我墮名網，有如翾飛輩。\n曈曈揭智燭，照使出昏昧。\n静見玄闗啓，歆然初心會。\n夙尚一何微，今得信可大。\n覺路明證入，便門通懺悔。\n悟理言自忘，處屯道猶泰。\n色身豈吾寳，慧性非形礙。\n思此靈山期，未卜何年載。\n"
  },
  {
    "id": 60904,
    "uid": "poem-38-17",
    "chapter": "卷三十八",
    "chapternum": 38,
    "charstyle": "古體詩",
    "title": "武陵觀火詩",
    "titledesc": "",
    "collection": "",
    "collectiondesc": "",
    "poemindex": 17,
    "author": "劉禹錫",
    "content": "楚鄉祝融分，炎火常為虞。\n是時直突烟，發自晨炊徒。\n盲風扇其威，白晝曛陽烏。\n操綆不暇汲，循墻還避踰。\n怒如列缺光，迅與棼輪俱。\n聮延掩四達，赫奕成洪罏。\n洶疑雲濤翻，颯若鬼神趨。\n當前迎焮郝，是物同膏腴。\n金烏入梵天，赤龍遊玄都。\n騰烟透𥦗户，飛焰生欒櫨。\n火山摧半空，星雨灑中衢。\n瑤壇被髹漆，寳樹攢珊瑚。\n花縣與琴焦，旗亭無酒濡。\n市人委百貨，邑令遺雙鳬。\n餘勢下隈隩，長熛烘舳艫。\n吹熒照水府，炙浪愁天呉。\n灾罷雲日晩，心驚視聴殊。\n髙灰辨廪庾，黑土連闉闍。\n衆燼合星羅，遊氛爍人膚。\n厚地藏宿熱，遙林呈驟枯。\n火德資生人，庸可一日無。\n御之失其道，敲石彌天隅。\n晉庫走龍劍，吴宫傷燕雛。\n五行有沴氣，先哲垂訏謨。\n宋鄭同日起，時稱賢大夫。\n無苛自可樂，弭患意所圖。\n賢守恤人瘼，臨煙駐驪駒。\n弔傷色慘怛，唁失詞劬愉。\n下令蠲里布，指期輕市租。\n閈垣適未立，苫蓋自相娱。\n山木行剪伐，江泥宜墐塗。\n邑臣不必葺，何用徵越巫。\n"
  },
  {
    "id": 60905,
    "uid": "poem-38-18",
    "chapter": "卷三十八",
    "chapternum": 38,
    "charstyle": "古體詩",
    "title": "崔元受少府自貶所還遺山薑花以詩答之",
    "titledesc": "",
    "collection": "",
    "collectiondesc": "",
    "poemindex": 18,
    "author": "劉禹錫",
    "content": "故人博羅尉，遺我山薑花。\n採從碧海上，來自謫仙家。\n雲濤潤孤根，陰火照晨葩。\n靜搖扶桑日，豔對瀛洲霞。\n世人愛芳辛，搴擷忘幽遐。\n傳名入帝里，飛騎辭天涯。\n王濟本尚味，石崇方鬭奢。\n雕盤多不識，綺席乃增華。\n驛馬損筋骨，貴人滋齒牙。\n顧余藜藿士，持此重咨嗟。\n"
  },
  {
    "id": 60906,
    "uid": "poem-38-19",
    "chapter": "卷三十八",
    "chapternum": 38,
    "charstyle": "古體詩",
    "title": "途中早發",
    "titledesc": "",
    "collection": "",
    "collectiondesc": "",
    "poemindex": 19,
    "author": "劉禹錫",
    "content": "馬踏塵上霜，月明江頭路。\n行人朝氣鋭，宿鳥相辭去。\n流水隔逺邨，漫山多紅樹。\n悠悠闗塞内，往來無閒步。\n"
  },
  {
    "id": 60907,
    "uid": "poem-38-20",
    "chapter": "卷三十八",
    "chapternum": 38,
    "charstyle": "古體詩",
    "title": "和董庶中古散調詞贈尹果毅",
    "titledesc": "",
    "collection": "",
    "collectiondesc": "",
    "poemindex": 20,
    "author": "劉禹錫",
    "content": "㫺聴東武吟，壯年心已悲。\n如何當濩落，聞君辛苦詞。\n言有窮巷士，弱齡頗尚竒。\n讀得玄女符，生當事邊時。\n借名遊俠窟，結客幽并兒。\n往來長秋間，能帶雙鞬馳。\n崩騰天寳末，塵暗燕南陲。\n爟火入咸陽，詔徵神武師。\n是時占軍幕，插羽揚金羇。\n萬夫列轅門，觀射中㦸支。\n誓言雪國讐，親愛從此辭。\n中宵倚長劍，起視蚩尤旗。\n介馬晨蕭蕭，陣雲竟天涯。\n隂風獵白草，旗槊光參差。\n勇氣貫中腸，視身忽如遺。\n生擒白馬將，敵騎不敢追。\n貴臣上戰功，名姓隨意移。\n終歳肌骨苦，他人印纍纍。\n謁者既清宫，諸侯各罷戲。\n上將賜甲第，門㦸不可窺。\n眥血下沾襟，天髙問無期。\n却尋故鄉路，孤影空相隨。\n行逢里中舊，樸簌昔所嗤。\n一言合侯王，腰佩黄金龜。\n問我何自苦，可憐眞數奇。\n遲回顧徒御，得色懸雙眉。\n翻然悟世途，撫已昧所宜。\n田園已蕪没，流浪江海湄。\n鷙禽毛翮摧，不見翔雲姿。\n衰容蔽逸氣，孑孑無人知。\n寂莫草玄徒，長吟下書帷。\n聞君發哀韻，若扣瑤林枝。\n有客識其眞，潺湲涕交頤。\n勸爾一杯酒，陶然足自怡。\n"
  },
  {
    "id": 60908,
    "uid": "poem-38-21",
    "chapter": "卷三十八",
    "chapternum": 38,
    "charstyle": "古體詩",
    "title": "遊桃源一百韻",
    "titledesc": "",
    "collection": "",
    "collectiondesc": "",
    "poemindex": 21,
    "author": "劉禹錫",
    "content": "沅江清悠悠，連山鬱岑寂。\n回流抱絶巘，皎鏡含虛碧。\n昏旦遞明媚，烟嵐分委積。\n香蔓垂緑潭，暴龍照孤磧。\n淵明著前志，子驥思逺蹠。\n寂寂無何鄉，宻爾天地隔。\n金行太元歳，漁者偶探陟。\n尋花得幽踪，窺洞穿闇隙。\n依微聞雞犬，豁達值阡陌。\n居人互相迎，笑語如平昔。\n廣樂雖交奏，海禽心不懌。\n揮手一來歸，故溪無處覔。\n綿綿五百載，市朝㡬遷革。\n有路在壺中，無人知地脈。\n皇家感至道，聖祚自天錫。\n金闕傳本枝，玉函留寳厯。\n禁山開袐宇，復户潔靈宅。\n藥檢香氛氲，醮壇烟幕幕。\n我來塵外躅，瑩若朝酲析。\n崖轉對翠屏，水窮畱畫鷁。\n三休俯喬木，千級扳峭壁。\n旭日聞撞鐘，綵雲迎躡屐。\n遂登最髙頂，縱目還楚澤。\n平湖見草青，逺㟁連霞赤。\n幽尋如夢想，緜思屬空閴。\n夤縁且忘疲，耽玩近成癖。\n清猿伺曉發，瑤草凌寒折。\n祥禽舞蔥蘢，珠樹搖玓瓅。\n羽人顧我笑，勸我税歸軛。\n霓裳何飄颻，童顔潔白晳。\n重巖是藩屏，馴鹿受羇靮。\n樓居邇清霄，蘿蔦成翠帟。\n仙翁遺竹杖，王母留桃核。\n姹女飛丹砂，青童䕶金液。\n寳氣浮鼎耳，神光生劍脊。\n虛無天樂來，窸窣鬼兵役。\n丹丘肅朝禮，玉札工紬繹。\n枕中淮南方，牀下阜卿舄。\n明鐙坐遙夜，幽籟聴淅瀝。\n因話近世仙，聳然心神惕。\n乃言瞿氏子，骨狀非凡格。\n往事黄先生，羣兒多侮劇。\n謷然不屑意，元氣貯肝膈。\n往往游不歸，洞中觀博奕。\n言髙未易信，猶復加訶責。\n一旦前致辭，自云仙期迫。\n言師有道骨，前事常被謫。\n如今三山上，名字在眞籍。\n悠然謝主人，後歲當來覿。\n言畢依庭宇，如煙去無迹。\n觀者皆失次，驚追紛絡繹。\n日暮山徑窮，松風自蕭槭。\n適逢修蛇見，瞋目光激射。\n如嚴三清居，不使恣搜索。\n唯餘步綱勢，八趾在沙礫。\n至今東北隅，表以壇上石。\n列仙徒有名，世人非目擊。\n如何庭廡際，白日振羽翮。\n洞天豈幽逺，得道如咫尺。\n一氣無死生，三光自遷易。\n因思人間世，前路何狹窄。\n瞥然此生中，善祝期滿百。\n大方播羣類，秀氣肖翕闢。\n性静本同和，物牽成阻阨。\n是非鬪方寸，葷血昏精魄。\n遂令多夭傷，猶喜見斑白。\n喧喧車馬馳，苒苒桑榆夕。\n共安緹繡榮，不悟泥途適。\n紛吾本孤賤，世業在縫掖。\n九流宗指歸，百氏旁攟摭。\n公卿偶慰薦，鄉曲繆推擇。\n居安白社貧，志傲玄纁辟。\n功名希自取，簮組自揚厯。\n書府蚤懐鉛，射宫曾發的。\n起草香生帳，坐曹烏集柏。\n賜燕聆簫韶，侍祠閱琮璧。\n嘗聞履忠信，可以行蠻貊。\n自述希古心，忘恃干時畫。\n巧言忽成錦，苦志徒食檗。\n平地生峯巒，深心有矛㦸。\n層波一震盪，弱植忽淪溺。\n北渚弔靈均，長岑思亭伯。\n禍來昧㡬兆，事去空歎息。\n塵累與時深，流年隨漏滴。\n才能疑木鴈，報施迷夷跖。\n楚奏縶鍾儀，商歌勞寗戚。\n禀生非懸解，對境方感激。\n自從嬰網羅，每事問龜筞。\n王正降雷雨，環玦賜遷斥。\n儻復夷平人，誓將衣羽客。\n買山構精舎，領徒開講席。\n冀無身外憂，自有閒中益。\n道芽期日就，塵慮乃氷釋。\n且欲遺姓名，安能慕竹帛。\n長生尚學致，一漑豈虛擲。\n芝术資餱糧，烟霞拂巾幘。\n黄石履看墮，洪崖肩可拍。\n聊復嗟蜉蝣，何煩哀虺蜴。\n青嚢既深味，瓊葩亦屢摘。\n縱無西山姿，猶免長戚戚。\n"
  },
  {
    "id": 60909,
    "uid": "poem-38-22",
    "chapter": "卷三十八",
    "chapternum": 38,
    "charstyle": "古體詩",
    "title": "客有為余話登天壇遇雨之狀因以賦之",
    "titledesc": "",
    "collection": "",
    "collectiondesc": "",
    "poemindex": 22,
    "author": "劉禹錫",
    "content": "清晨登天壇，半路逢陰晦。\n疾行穿雨過，却立視雲背。\n白日照其上，風雷走於内。\n滉漾雪海翻，槎牙玉山碎。\n蛟龍露鬐鬛，神鬼含變態。\n萬狀互生滅，百音以繁㑹。\n俯觀羣動静，始覺天宇大。\n山頂自晶明，人間已霶霈。\n豁然重昏歛，渙若春氷潰。\n反照入松門，瀑流飛縞帶。\n遥光泛物色，餘韻吟天籟。\n洞府撞仙鐘，村墟起夕靄。\n却見山下侣，已如迷世代。\n問我何處來，我來雲雨外。\n"
  },
  {
    "id": 60910,
    "uid": "poem-38-23",
    "chapter": "卷三十八",
    "chapternum": 38,
    "charstyle": "古體詩",
    "title": "有僧言羅浮寺因為詩以寫之",
    "titledesc": "",
    "collection": "",
    "collectiondesc": "",
    "poemindex": 23,
    "author": "劉禹錫",
    "content": "君言羅浮上，容易見九垠。\n漸髙元氣壯，洶湧來翼身。\n夜宿最髙峯，瞻望浩無鄰。\n海黒天宇曠，星辰來逼人。\n是時當朏魄，陰物恣騰振。\n日光吐鯨背，劍影開龍鱗。\n倐若萬馬馳，旌旗聳奫淪。\n又如廣樂奏，金石含悲辛。\n疑其有巨靈，怪物盡來賔。\n隂陽迭用事，乃俾夜作晨。\n咿喔天雞鳴，扶桑色昕昕。\n赤波千萬里，湧出黄金輪。\n下視生物息，霏如隙中塵。\n醯雞仰甕口，亦謂雲漢津。\n世人信耳目，方寸度大鈞。\n安知視聴外，怪愕不可陳。\n悠悠想大方，此乃桮水濵。\n知小天地大，安能識其眞。\n"
  },
  {
    "id": 60911,
    "uid": "poem-38-24",
    "chapter": "卷三十八",
    "chapternum": 38,
    "charstyle": "古體詩",
    "title": "裴祭酒尚書見示春歸城南青松塢别墅寄王左丞髙侍郎之什命同作",
    "titledesc": "",
    "collection": "",
    "collectiondesc": "",
    "poemindex": 24,
    "author": "劉禹錫",
    "content": "早宦閲人事晚懐生道機時從學省出獨望郊園歸野彴渡春水山花映巖扉石頭解金章林下步緑薇青松鬰成塢修竹盈尺圍吟風起天籟蔽日無炎威危徑盤羊腸連甍聳翬飛幽谷響樵斧澄潭環釣磯因髙見帝城冠蓋揚光輝白雪難持寄清韻投所希二公如鳯雛比翼翔太微含情謝林壑酬贈駢珠璣顧余久即潛愁寂對芳菲一聞丘中趣再撫黄金徽"
  },
  {
    "id": 60912,
    "uid": "poem-38-25",
    "chapter": "卷三十八",
    "chapternum": 38,
    "charstyle": "古體詩",
    "title": "重至衡陽傷桞儀曹〈并序〉",
    "titledesc": "元和乙未歳與故人桞子厚臨湘水為别桞浮舟適桞州余登陸赴連州後五年余從故道出桂嶺至前别處而君没於南中因賦詩以投弔",
    "collection": "",
    "collectiondesc": "",
    "poemindex": 25,
    "author": "劉禹錫",
    "content": "憶昨與故人，湘江岸頭别。\n我馬映林嘶，君颿轉山滅。\n馬嘶循故道，颿滅如流電。\n千里江蘺春，故人今不見。\n"
  },
  {
    "id": 60913,
    "uid": "poem-38-26",
    "chapter": "卷三十八",
    "chapternum": 38,
    "charstyle": "古體詩",
    "title": "月夜憶樂天兼寄微之",
    "titledesc": "",
    "collection": "",
    "collectiondesc": "",
    "poemindex": 26,
    "author": "劉禹錫",
    "content": "今宵帝城月，一望雪相似。\n遙想洛陽城，清光正如此。\n知君當此夕，亦望鏡湖水。\n展轉相憶心，月明千萬里。\n"
  },
  {
    "id": 60914,
    "uid": "poem-38-27",
    "chapter": "卷三十八",
    "chapternum": 38,
    "charstyle": "古體詩",
    "title": "韓十八侍御見示岳陽樓别竇司直詩因令屬和重以自述故足成六十二韻",
    "titledesc": "",
    "collection": "",
    "collectiondesc": "",
    "poemindex": 27,
    "author": "劉禹錫",
    "content": "楚江何蒼然，層瀾七百里。\n孤城寄逺目，一瀉無窮已。\n蕩漾浮天蓋，四環宣地理。\n積漲在三秋，混成非一水。\n冬遊見清淺，春望多洲沚。\n雲錦逺沙明，風烟青草靡。\n火星忽南見，月峽方東迤。\n雪波西山來，隱若長城起。\n獨専朝宗路，駛悍不可止。\n支川讓其威，蓄縮至南委。\n熊武走蠻落〈熊武二溪名〉，瀟湘來奥鄙。\n炎蒸動泉源，積潦搜山趾。\n歸往無旦夕，包含通逺邇。\n行當白露時，眇視秋光裏。\n曙色未昭晰，露華遙斐亹。\n浩耳神骨清，如觀混元始。\n北風忽震盪，驚浪迷津涘。\n怒激鼓鏗訇，蹙成山巋硊。\n鵾鵬疑變化，罔象何恢詭。\n噓吸寫樓臺，騰驤露鬐尾。\n景移羣動息，波静繁音弭。\n明月出中央，青天絶纖滓。\n素光淡無際，緑静平如砥。\n空影渡鵷鴻，秋聲思蘆葦。\n鮫人弄機杼，貝闕駢紅紫。\n珠蛤吐玲瓏，文鰩翔旖旎。\n水鄉呉蜀限，地勢東南庳。\n軫翼粲垂精，衡巫屹環峙。\n名雄七澤藪，國辨三苗氏。\n唐羿斷修蛇，荆王憚青兕。\n秦狩跡猶在，虞巡路從此。\n軒后奏宫商，騷人咏蘭芷。\n茅嶺潛相應，橘洲傍可指。\n郭璞騐幽經，羅含著前紀。\n觀津戚里族，按道侯家子。\n聯袂登髙樓，臨軒笑相視。\n假守亦髙卧〈竇時權領郡事〉，墨曹正垂耳〈韓亦量移江陵法曹〉。\n契濶話凉温，壺觴慰遷徙。\n地偏山水秀，客重杯盤侈。\n紅袖花欲燃，銀燈晝相似。\n興含更抵掌，樂極同啓齒。\n筆鋒不能休，藻思一何綺。\n伊余負微尚，夙昔慚知已。\n出入金馬門，交結青雲士。\n襲芳踐蘭室，學古遊槐市。\n策慕宋前軍，文師漢中壘。\n陋容昧俯仰，孤志無依倚。\n衛足不如葵，漏川空欲蟻。\n幸逢萬物泰，獨處窮途否。\n鎩翮重叠傷，兢魂再三褫。\n蘧瑗亦屢化，左丘猶有耻。\n桃源訪仙宫，薜服祠山鬼。\n故人南臺舊，一别如弦矢。\n今朝會荆巒，斗酒相宴喜。\n危途出新什，笑忭隨伸紙。\n絢若觀五色，歡然臻四美。\n委曲風濤事，分明窮達旨。\n洪韻發華鐘，凄音激清徵。\n羊濬要〈平聲〉共和，江淹多雜擬。\n徒欲仰髙山，焉能追逸軌。\n湘洲路四達，巴陵城百雉。\n何必顔光禄，留詩張内史。\n"
  },
  {
    "id": 60915,
    "uid": "poem-38-28",
    "chapter": "卷三十八",
    "chapternum": 38,
    "charstyle": "古體詩",
    "title": "和郴州楊侍郎翫郡齋紫薇花十四韻",
    "titledesc": "",
    "collection": "",
    "collectiondesc": "",
    "poemindex": 28,
    "author": "劉禹錫",
    "content": "㡬年丹霄上出入金華省蹔别萬年枝看花桂陽嶺南方足奇樹公府成佳境緑陰交廣除明豔透蕭屏雨餘人吏散燕語簾櫳靜懿此含曉芳翛然忘簿領紫茸垂組縷金樓攢鋒頴露溽暗傳香風輕徐就影苒弱多意思從容占光景得地在侯家移根近仙井開樽好凝睇倚瑟仍回頸遊蜂駐綵冠舞鶴迷烟頂興生紅藥後愛與甘棠並不學夭桃姿浮榮在俄頃"
  },
  {
    "id": 60916,
    "uid": "poem-38-29",
    "chapter": "卷三十八",
    "chapternum": 38,
    "charstyle": "古體詩",
    "title": "有獺吟",
    "titledesc": "",
    "collection": "",
    "collectiondesc": "",
    "poemindex": 29,
    "author": "劉禹錫",
    "content": "有獺得嘉魚，自謂天見憐。\n先祭不敢食，捧鱗望清玄。\n人立寒沙上，心専脰着肩。\n漁翁以為妖，舉塊投其前。\n呼兒貫魚歸，與獺同烹煎。\n闗闗黄金鶚，大翅搖江煙。\n下見盈尋魚，投身擘洪漣。\n攫拏隱鱗去，哺雛林嶽巓。\n鴟鳥欲伺隙，遙探莫敢前。\n長居青雲路，彈射無由縁。\n何地無江湖，何水無鮪鱣。\n天意不宰割，菲祭徒度䖍。\n空餘知禮重，載在淹中篇。\n"
  },
  {
    "id": 60917,
    "uid": "poem-38-30",
    "chapter": "卷三十八",
    "chapternum": 38,
    "charstyle": "古體詩",
    "title": "虎丘寺路宴",
    "titledesc": "",
    "collection": "",
    "collectiondesc": "",
    "poemindex": 30,
    "author": "劉禹錫",
    "content": "青林虎丘寺，林際翠微路。\n立見山僧來，遙從鳥飛處。\n兹峯淪寳玉，千載惟丘墓。\n埋劍人空傳，鑿山龍巳去。\n捫蘿披翳薈，路轉夕陰遽。\n虎嘯崖谷寒，猿鳴松杉暮。\n徘徊北樓上，江海窮一顧。\n日映千里帆，鵶歸萬家樹。\n蹔因愜所適，果得捐外慮。\n庭暗棲還雲，簷香滴甘露。\n久迷空寂理，多為聲華故。\n永欲投此山，餘生豈能誤。\n"
  },
  {
    "id": 60918,
    "uid": "poem-38-31",
    "chapter": "卷三十八",
    "chapternum": 38,
    "charstyle": "古體詩",
    "title": "九華山〈并序〉",
    "titledesc": "九華山在池州青陽縣西南九峯競秀神采奇異昔予仰太華以為此外無奇愛女几荆山以為此外無秀及今登九華始悼前言之容易也惜其地偏且逺不為世所稱故歌以大之",
    "collection": "",
    "collectiondesc": "",
    "poemindex": 31,
    "author": "劉禹錫",
    "content": "奇峰一見驚魂魄意想洪罏始開闢疑是九龍夭矯欲攀天忽逢霹靂一聲化為石不然何至今悠悠億萬年氣勢不死如騰仚〈音鶱輕舉貌〉雲含幽兮月添冷日月凝輝兮江漾影結根不得要路津迥秀長在無人境軒皇封禪登云亭大禹㑹計臨東溟乘樏〈力最反山行具〉不來廣樂絶獨與猿鳥愁青熒君不見敬亭之山廣索漠兀如斷岸無稜角宣城謝公一首詩遂使聲名齊五岳九華山九華山自是造化一尤物焉能籍甚乎人間"
  },
  {
    "id": 60919,
    "uid": "poem-38-32",
    "chapter": "卷三十八",
    "chapternum": 38,
    "charstyle": "古體詩",
    "title": "泰娘歌〈并引〉",
    "titledesc": "泰娘本韋尚書家工謳者初尚書為吴郡得之命樂工誨之琵琶使之歌且舞無㡬何盡得其術居一二歳㩦之以歸京師京師多新聲善工於是又捐去故技以新聲度曲敎之又盡其妙而泰娘名字往往見稱於貴遊之間元和初尚書薨于東京泰娘出居民間久之為蘄州刺史張愻所得其後愻坐事謫居武陵郡愻卒泰娘無所歸地荒且逺無有能知其容與藝者故日抱樂器而哭其音噍殺以悲雒客聞之為歌其事以足於樂府云",
    "collection": "",
    "collectiondesc": "",
    "poemindex": 32,
    "author": "劉禹錫",
    "content": "泰娘家本閶門西，門前緑水環金隄。\n有時妝成好天氣，走上臯橋折花戲。\n風流太守韋尚書，路傍忽見停隼旟。\n斗量明珠鳥傳意，紺幰迎入専城居。\n長髮如雲衣似霧，錦茵羅薦承輕步。\n舞學驚鴻水榭春，歌撩上客蘭堂暮。\n從郎西入帝城中，貴遊簮組香簾櫳。\n低鬟緩視抱明月，纖指破撥生胡風。\n繁華一旦有消歇，題劍無光履聲絶。\n洛陽舊宅生草萊，杜陵蕭蕭松柏哀。\n妝奩蟲網厚如繭，博山爐側傾寒灰。\n蘄州刺史張公子，白馬新到銅駝里。\n自言買笑擲黄金，月墜雲收從此始。\n安知鵬鳥座隅飛，寂寞旅魂招不歸。\n秦嘉鏡有前時結，韓壽香銷故篋衣。\n山城少人江水碧，斷雁哀猿風雨夕。\n朱絃已絶為知音，雲鬢未秋私自惜。\n舉目風煙非舊時，夢尋歸路多參差。\n如何將此千行淚，更灑湘江斑竹枝。\n"
  },
  {
    "id": 60920,
    "uid": "poem-38-33",
    "chapter": "卷三十八",
    "chapternum": 38,
    "charstyle": "古體詩",
    "title": "龍陽縣歌",
    "titledesc": "",
    "collection": "",
    "collectiondesc": "",
    "poemindex": 33,
    "author": "劉禹錫",
    "content": "縣門白日無塵土，百姓縣前挽魚罟。\n主人引客登大隄，小兒縱觀黄犬怒。\n鷓鴣驚鳴繞籬落，橘柚垂芬照窓户。\n沙平草緑見吏稀，寂寞斜陽照懸鼓。\n"
  },
  {
    "id": 60921,
    "uid": "poem-38-34",
    "chapter": "卷三十八",
    "chapternum": 38,
    "charstyle": "古體詩",
    "title": "沓潮歌〈并引〉",
    "titledesc": "元和十年夏五月終風駕濤南海羨溢南人曰沓潮也率三更歳一有之余為連州客或為余言其狀因歌之附於南越志",
    "collection": "",
    "collectiondesc": "",
    "poemindex": 34,
    "author": "劉禹錫",
    "content": "屯門積日無回飇，滄波不歸成沓潮。\n轟如鞭石矻且搖，虛空欲駕黿鼉橋。\n驚湍蹙縮悍而驕，大陵髙岸失岧嶤。\n四邊無阻音響調，背負元氣掀重霄。\n介鯨得性方逍遥，仰鼻墟吸揚朱翹。\n海人狂顧迭相招，𦋺衣髽首聲嘵嘵。\n征南將軍登麗譙，赤旗指揮不敢囂。\n翼日風回沴氣消，歸濤納納景昭昭。\n烏泥白沙復滿海，海色不動如青瑤。\n"
  },
  {
    "id": 60922,
    "uid": "poem-38-35",
    "chapter": "卷三十八",
    "chapternum": 38,
    "charstyle": "古體詩",
    "title": "白鷺兒",
    "titledesc": "",
    "collection": "",
    "collectiondesc": "",
    "poemindex": 35,
    "author": "劉禹錫",
    "content": "白鷺兒最髙，格毛衣新成。\n雪不敵衆禽，喧呼獨凝寂。\n孤眠芊芊草，久立潺潺石。\n前山正無雲，飛去入遙碧。\n"
  },
  {
    "id": 60923,
    "uid": "poem-38-36",
    "chapter": "卷三十八",
    "chapternum": 38,
    "charstyle": "古體詩",
    "title": "送裴處士應制舉〈并引〉",
    "titledesc": "晉人裴昌禹讀書數千卷於周官小戴禮尤邃性是古敢言雖王侯不能卑下故與世相參差凡抵有位以索合行天下㡬遍常歎諸侯莫可遊欲一見天子而未有路㑹今年詔書徴賢良昌禹大喜以為盡可以豁平生搏髀爵躍曰一觀雲龍庭足矣由是裹三月糧而西徂余以七言為西遊之資藉耳",
    "collection": "",
    "collectiondesc": "",
    "poemindex": 36,
    "author": "劉禹錫",
    "content": "裴生久在風塵裏，氣勁言髙少知已。\n注書曾學鄭司農，厯國多於孔夫子。\n往年訪我到連州，無窮絶境終日遊。\n登山雨中試蠟屐，入洞夏裏披貂裘。\n白帝城邊又相遇，歛翼三年不飛去。\n忽然結束如秋蓬，自稱對策明光宫。\n人言策中說何事，掉頭不答看飛鴻。\n彤庭翠松迎曉日，鳯啣金榜雲間出。\n中貴腰鞭立傾酒，宰臣委佩觀搖筆。\n古稱射策如彎弧，一發偶中何時無。\n由來草澤無忌諱，努力滿挽當亨衢。\n憶得當年識君處，嘉禾驛後聨檣住。\n垂鈎釣得王餘魚，踏芳共登蘇小墓。\n此事合同夢想間，相看一笑且開顔。\n老夫希逢舊隣里，為君扶病到方山。\n"
  },
  {
    "id": 60924,
    "uid": "poem-38-37",
    "chapter": "卷三十八",
    "chapternum": 38,
    "charstyle": "古體詩",
    "title": "送僧仲剬東遊兼寄呈靈澈上人",
    "titledesc": "",
    "collection": "",
    "collectiondesc": "",
    "poemindex": 37,
    "author": "劉禹錫",
    "content": "釋子道髙神氣閒，住持曾上清凉山。\n晴空禮拜見眞像，金毛玉髻卿雲間。\n西遊長安隸僧籍，本寺門前曲江碧。\n松間白月照寳書，竹下香泉灑瑤席。\n前時學得經論成，奔馳象馬開禪扃。\n髙筵談柄一麾拂，講下聴徒如醉醒。\n舊聞南方多禪老，次第來入荆門道。\n荆州本自重彌天，南朝塔廟猶依然。\n宴坐東陽枯樹下，經行居止故臺邊。\n忽憶遺民社中客，為我衡陽駐飛錫。\n講罷同尋相鶴經，閒來共蠟登山屐。\n一旦揚眉望沃洲，自言王謝許同遊。\n憑將雜擬三十首，寄與江南湯恵休。\n"
  },
  {
    "id": 60925,
    "uid": "poem-38-38",
    "chapter": "卷三十八",
    "chapternum": 38,
    "charstyle": "古體詩",
    "title": "觀棊歌送儇師西遊",
    "titledesc": "",
    "collection": "",
    "collectiondesc": "",
    "poemindex": 38,
    "author": "劉禹錫",
    "content": "長沙男子東林師，閒讀藝經工奕棊。\n有時凝思如入定，暗覆一局誰能知。\n今年訪余來小桂，方袍袖中貯新勢。\n山城無事愁日長，白晝懵懵眠匡牀。\n因君臨局看鬪智，不覺遲景沉西墻。\n自從山人遇樵子，直到開元王長史。\n前身後身付餘習，百變千化無窮已。\n初疑磊落曙天星，次見搏擊三秋兵。\n雁行布陣衆未曉，虎穴得子人皆驚。\n行盡三湘不逢敵，終日饒人損機格。\n自言臺閣有知音，悠然逺起西遊心。\n商山夏木陰寂寂，好處徘徊駐飛錫。\n忽思爭道畫平沙，獨笑無言心有適。\n藹藹京城在九天，貴游豪士足華筵。\n此時一行出人意，賭取聲名不要錢。\n"
  },
  {
    "id": 60926,
    "uid": "poem-38-39",
    "chapter": "卷三十八",
    "chapternum": 38,
    "charstyle": "古體詩",
    "title": "送鴻舉師遊江西〈并引〉",
    "titledesc": "始予謫朗州爾時是師振麻衣斐然而前持文篇以為僧䞇唧唧而清如蟲吟秋自然之響無有假合有足佳者故為賦二章以聲之距今年遇於建平赤髭益蕃文思益深而内外學益富既訊已探祴中出前所與詩閲之紙勞墨瘁與我同來因思夫苒苒之光渾渾之輪時而言有初中後之分日而言有今昨明之稱身而言有幼壯艾之期乃至一謦欬一彈指中際皆具何必求三生以異身耶然而視予之文者昔與今有莛楹之别視予之書昔與今有鈞石之懸視予之仕昔與今有唯阿之差耳豈有工拙之數存乎其間哉盖可勉而進者與日月而至矣彼儻來外物雖日月無能至焉是歳師告予遊江西復為賦七言以為遊地耳",
    "collection": "",
    "collectiondesc": "",
    "poemindex": 39,
    "author": "劉禹錫",
    "content": "禪客學禪兼學文，出山初似無心雲。\n從風卷舒來何處，繚繞巴山不得去。\n山川古寺好閒居，讀盡龍王宫裏書。\n使君灘頭㨂石硯，白帝城邊尋野蔬。\n忽然登髙心瞥起，又欲浮杯信流水。\n烟波浩淼魚鳥情，東去三千三百里。\n荆門峽斷無盤渦，湘平漢濶清光多。\n廬山霧開見瀑布，西江月淨聞漁歌。\n鍾陵八郡多名守，半是西方社中友。\n與師相見便談空，想得髙齋獅子吼。\n"
  },
  {
    "id": 60927,
    "uid": "poem-38-40",
    "chapter": "卷三十八",
    "chapternum": 38,
    "charstyle": "古體詩",
    "title": "三鄉驛樓伏覩玄宗望女几山詩小臣斐然有感",
    "titledesc": "",
    "collection": "",
    "collectiondesc": "",
    "poemindex": 40,
    "author": "劉禹錫",
    "content": "開元天子萬事足，唯惜當時光景促。\n三鄉陌上望仙山，歸作霓裳羽衣曲。\n仙心從此在瑤池，三清八境相追隨。\n天上忽乘白雲去，世間空有秋風詞〈沈存中曰禹錫霓裳羽衣曲云三鄉陌上望仙山歸作霓裳羽衣曲又王建詩云聽風聴水作霓裳樂天詩注云開元中西凉府節度使楊敬述造鄭嵎津陽門詩注云葉法善嘗引上入月宫聞仙樂及上歸但記其半遂于笛中冩之㑹西凉府都督楊敬述進婆羅門曲與聲調相符遂以月中所聞為散序用敬述所進為其腔而名霓裳羽衣曲説各不同今蒲州逍遙樓楣上有唐人横書類梵字相傳是霓裳譜字訓不通莫知是非或謂今燕都有獻仙音曲乃其遺聲然霓裳本謂之道調法曲今獻仙音乃小石調耳未知孰是〉。\n"
  },
  {
    "id": 60928,
    "uid": "poem-38-41",
    "chapter": "卷三十八",
    "chapternum": 38,
    "charstyle": "古體詩",
    "title": "武昌老人説笛歌",
    "titledesc": "",
    "collection": "",
    "collectiondesc": "",
    "poemindex": 41,
    "author": "劉禹錫",
    "content": "武昌老人七十餘，手把庾令相問書。\n自言少小學吹笛，早事曹王曾賞激。\n往年鎭戍到蘄州，楚山蕭蕭笛竹秋。\n當時買材恣搜索，典却身上烏貂裘。\n古苔蒼蒼封老節，石上孤生飽風雪。\n商聲五音隨指發，水中龍應行雲絶。\n曾將黄鶴樓上吹，一聲占盡秋江月。\n如今老去語尤遲，音韻髙低耳不知。\n氣力已微心尚在，時時一曲夢中吹。\n"
  },
  {
    "id": 60929,
    "uid": "poem-38-42",
    "chapter": "卷三十八",
    "chapternum": 38,
    "charstyle": "古體詩",
    "title": "西山蘭若試茶歌",
    "titledesc": "",
    "collection": "",
    "collectiondesc": "",
    "poemindex": 42,
    "author": "劉禹錫",
    "content": "山僧後簷茶數叢，春來映竹抽新茸。\n宛然為客振衣起，自傍芳叢摘鷹觜。\n斯須炒成滿室香，便酌砌下金沙水。\n驟雨松聲入鼎來，白雲滿盌花徘徊。\n悠揚噴鼻宿酲散，清峭徹骨煩襟開。\n陽崖陰嶺各殊氣，未若竹下莓苔地。\n炎帝雖嘗未解煎，桐君有籙那知味。\n新芽連拳半未舒，自摘至煎俄頃餘。\n木蘭霑露香微似，瑤草臨波色不如。\n僧言靈味宜幽寂，采采翹英為嘉客。\n不辭緘封寄郡齋，甎井銅爐損標格。\n何況蒙山顧渚春，白泥赤印走風塵。\n欲知花乳清冷味，須是眠雲跂石人。\n"
  },
  {
    "id": 60930,
    "uid": "poem-38-43",
    "chapter": "卷三十八",
    "chapternum": 38,
    "charstyle": "古體詩",
    "title": "平蔡州三首",
    "titledesc": "",
    "collection": "",
    "collectiondesc": "",
    "poemindex": 43,
    "author": "劉禹錫",
    "content": "九衢車馬渾渾流，使臣來獻淮西囚。\n四夷聞風失匕箸，天子受賀登髙樓。\n妖童擢髮不足數，血汚城西一抔土。\n南風無火楚澤閒，夜行不鎖穆陵闗。\n策勲禮畢天下泰，猛士按劍看常山〈時惟常山不庭〉。\n"
  },
  {
    "id": 60931,
    "uid": "poem-38-44",
    "chapter": "卷三十八",
    "chapternum": 38,
    "charstyle": "古體詩",
    "title": "平蔡州三首",
    "titledesc": "",
    "collection": "",
    "collectiondesc": "",
    "poemindex": 44,
    "author": "劉禹錫",
    "content": "蔡州城中衆心死，妖星夜落照壕水。\n漢家飛將下天来，馬箠一揮門洞開。\n賊徒奔騰望旗拜，有若羣蟄驚春雷。\n狂童面縛登檻車，太白夭矯垂㨗書。\n相公從容来鎭撫，常侍郊迎負文弩。\n西人歸業閭里閒，小兒跳踉健兒舞。\n"
  },
  {
    "id": 60932,
    "uid": "poem-38-45",
    "chapter": "卷三十八",
    "chapternum": 38,
    "charstyle": "古體詩",
    "title": "平蔡州三首",
    "titledesc": "",
    "collection": "",
    "collectiondesc": "",
    "poemindex": 45,
    "author": "劉禹錫",
    "content": "汝南晨雞喔喔鳴，城頭鼓角音和平。\n路傍老人憶舊事，相與感激皆涕零。\n老人收泣前致辭，官軍入城人不知。\n忽驚元和十二載，喜見天寳承平時〈紀事云夢得曰桞八駁韓十八平淮西碑云左餐右粥何如我平淮西雅云仰父俯子韓碑兼有帽子使我為之便説用兵伐叛矣韓碑桞雅各有所長余詩有云城中晨雞喔喔鳴城中鼓角聲和平羙愬之入蔡城也須㬰之間賊無覺者又落句云忽驚元和十二載重見天寳昇平時以見平淮之年云〉。\n"
  },
  {
    "id": 60933,
    "uid": "poem-38-46",
    "chapter": "卷三十八",
    "chapternum": 38,
    "charstyle": "古體詩",
    "title": "聚蚊謠",
    "titledesc": "",
    "collection": "",
    "collectiondesc": "",
    "poemindex": 46,
    "author": "劉禹錫",
    "content": "沉沉夏夜蘭臺開，飛蚊伺暗聲如雷。\n嘈然歘起初駭聴，殷殷若自南山來。\n喧騰鼓舞喜昏黒，昧者不分聰者惑。\n露花滴瀝月上天，利嘴迎人着不得。\n我軀七尺爾如芒，我孤爾衆能我傷。\n天生有時不可遏，為爾設幄潛匡牀。\n清商一来秋日曉，羞爾微形飼丹鳥。\n"
  },
  {
    "id": 60934,
    "uid": "poem-38-47",
    "chapter": "卷三十八",
    "chapternum": 38,
    "charstyle": "古體詩",
    "title": "百舌吟",
    "titledesc": "",
    "collection": "",
    "collectiondesc": "",
    "poemindex": 47,
    "author": "劉禹錫",
    "content": "曉星寥落春雲低，初聞百舌間闗啼。\n花樹滿空迷處所，搖動繁英墜紅雨。\n笙簧百囀音韻多，黄鸝呑聲燕無語。\n東方朝日遲遲升，迎風弄影如自矜。\n數聲不盡又飛去，何許相逢緑楊路。\n綿蠻宛轉似娱人，一心百舌何紛紛。\n酡顔俠少停歌聴，墜珥妖姬和睡聞。\n可憐光景何時盡，誰能低回避鷹隼。\n廷尉張羅自不闗，潘郎挾彈無情損。\n天生羽族爾何微，舌端萬變乘春暉。\n南方朱鳥一朝見，索莫無言蒿下飛。\n"
  },
  {
    "id": 60935,
    "uid": "poem-38-48",
    "chapter": "卷三十八",
    "chapternum": 38,
    "charstyle": "古體詩",
    "title": "飛鳶操",
    "titledesc": "",
    "collection": "",
    "collectiondesc": "",
    "poemindex": 48,
    "author": "劉禹錫",
    "content": "鳶飛杳杳青雲裏，鳶鳴蕭蕭風四起。\n旗尾飄揚勢漸髙，箭頭砉劃聲相似。\n長空悠悠霽日懸，六翮不動凝風煙。\n遊鵾翔雁出其下，慶雲清景相回旋。\n忽聞饑烏一噪聚，瞥下雲中爭腐鼠。\n騰音礪吻相喧呼，仰天大嚇疑鵷雛。\n畏人避夫投髙處，俛吻無聲猶屢顧。\n青鳥自愛玉山禾，仙禽徒貴華亭露。\n樸𣙙危巢向暮時，毰毸飽腹蹲枯枝。\n遊童挾彈一麾肘，臆碎羽分人不悲。\n天生衆禽各有類，威鳯文章在仁義。\n鷹隼儀形螻蟻心，雖能戾天何足貴。\n"
  },
  {
    "id": 60936,
    "uid": "poem-38-49",
    "chapter": "卷三十八",
    "chapternum": 38,
    "charstyle": "古體詩",
    "title": "秋螢引",
    "titledesc": "",
    "collection": "",
    "collectiondesc": "",
    "poemindex": 49,
    "author": "劉禹錫",
    "content": "漢陵秦苑遙蒼蒼，陳根腐葉秋螢光。\n夜空寂寥金氣淨，千門九陌飛悠揚。\n紛綸暉映互明滅，金爐星噴鐙花發。\n露華洗濯清風吹，低昂不定招搖垂。\n髙麗罘罳照珠網，斜厯璇題舞羅幌。\n曝衣樓上拂香帬，承露臺前轉仙掌。\n槐市諸生夜讀書，北窓分明辨魯魚。\n行子東山起征思，郎中騎省悲秋氣。\n銅雀人歸自入簾，長門帳開來照淚。\n誰言向晦常自明，兒童走步嬌女爭。\n天生有光非自衒，逺近低昂暗中見。\n撮蚊妖鳥亦夜起，翅如車輪而已矣。\n"
  },
  {
    "id": 60937,
    "uid": "poem-38-50",
    "chapter": "卷三十八",
    "chapternum": 38,
    "charstyle": "古體詩",
    "title": "傷秦姝行〈并引〉",
    "titledesc": "河南房開士前為虞部郎中為余言曰我得善箏人於長安懐逺里其後開士為赤縣牧容州求國工而誨之藝工而夭今年開士遺余新詩有悼佳人之句顧余知所自也惜其有良技獲所從而不克久乃為傷詞以貽開士",
    "collection": "",
    "collectiondesc": "",
    "poemindex": 50,
    "author": "劉禹錫",
    "content": "長安二月花滿城，插花女兒彈銀箏。\n南宫仙郎下朝晚，回頭駐馬聞新聲。\n馬蹄逶遲心蕩漾，髙樓已逺猶頻望。\n此時意重千金輕，鳥傳消息紺輪迎。\n芳筵銀燭一相見，淺笑低鬟初目成。\n蜀絃錚鏦指如玉，皇帝弟子韋家曲。\n青牛文梓赤金簧，玫瑰寳柱秋雁行。\n歛蛾收袂凝清光，抽絃緩調怨且長。\n八鸞鏘鏘渡銀漢，九雛威鳯鳴朝陽。\n曲終韻盡意不足，情思悄絶愁空堂。\n從郎鎭南别城闕，樓船里曲瀟湘月。\n馮夷蹁躚舞緑波，鮫人出聴停綃梭。\n北池含烟瑤草短，萬松亭下清風滿。\n秦聲一曲此時聞，嶺泉嗚咽腸堪斷。\n來自長陵小市東，蕣華零落瘴江風。\n侍兒掩泣收銀甲，鸚鵡不言愁玉籠。\n博山爐中香自滅，鏡奩塵暗同心結。\n從此東山非昔遊，長嗟人與絃俱絶。\n"
  },
  {
    "id": 60938,
    "uid": "poem-38-51",
    "chapter": "卷三十八",
    "chapternum": 38,
    "charstyle": "古體詩",
    "title": "採菱行〈并引〉",
    "titledesc": "武陵俗事採菱歲秋矣有女郎盛遊於馬湖薄言採之歸以御客古有採菱曲傳其詞故賦之以俟採詩者",
    "collection": "",
    "collectiondesc": "",
    "poemindex": 51,
    "author": "劉禹錫",
    "content": "白馬湖平秋日光，紫菱如錦綵鴛翔。\n蕩舟遊女滿中央，採菱不顧馬上郎。\n爭多逐勝紛相向，時轉蘭橈破輕浪。\n長鬟弱袂動參差，釵影釧文浮蕩漾。\n笑語哇咬顧晚暉，蓼花縁岸扣舷歸。\n歸來共到市橋步，野蔓繫船萍滿衣。\n家家竹樓臨廣陌，下有連檣多估客。\n攜觴薦芰夜經過，醉踏大隄相應歌。\n屈平祠下沅江水，月照寒波白煙起。\n一曲南音此地聞，長安北望三千里。\n"
  },
  {
    "id": 60939,
    "uid": "poem-38-52",
    "chapter": "卷三十八",
    "chapternum": 38,
    "charstyle": "古體詩",
    "title": "憶春草",
    "titledesc": "",
    "collection": "",
    "collectiondesc": "",
    "poemindex": 52,
    "author": "劉禹錫",
    "content": "憶春草處處，多情洛陽道。\n金谷園中見，日遲銅駝陌。\n上迎風早河，南大尹頻出。\n難只將池塘，十步看府門。\n閉後滿街月，㡬處遊人草。\n頭歇館娃宫，外姑蘇臺鬱。\n鬱芊芊撥不，開無風自偃。\n君知否西子，裙裾曾拂来。\n"
  },
  {
    "id": 60940,
    "uid": "poem-38-53",
    "chapter": "卷三十八",
    "chapternum": 38,
    "charstyle": "古體詩",
    "title": "樂天寄憶舊遊因作報白君以答",
    "titledesc": "",
    "collection": "",
    "collectiondesc": "",
    "poemindex": 53,
    "author": "劉禹錫",
    "content": "報白君别來歳度江南春江南春色何處好燕子雙飛故宫道春城三百七十橋夾㟁朱樓隔桞條丫頭小兒蕩畫槳長袂女郎簮翠翹郡齋北軒卷羅幕碧池逶迤繞畫閣池邊緑竹桃李花花下舞筵鋪錦霞吴娃足情言語黠越客有酒巾冠斜坐中皆言白太守不負風光向杯酒酒酣襞箋飛逸韻至今傳在人人口報白君相思空望嵩丘雲其奈錢塘蘇小小憶君淚㸃石榴裙〈白君在城近自洛歸錢塘〉"
  },
  {
    "id": 60941,
    "uid": "poem-38-54",
    "chapter": "卷三十八",
    "chapternum": 38,
    "charstyle": "古體詩",
    "title": "唐侍郎寄遊道林嶽麓二寺詩并沈中丞姚員外所和見徵繼作",
    "titledesc": "",
    "collection": "",
    "collectiondesc": "",
    "poemindex": 54,
    "author": "劉禹錫",
    "content": "湘西古刹雙蹲蹲，羣峰朝拱如駿奔。\n青松步障深五里，龍宫闇闇神為閽。\n髙殿呀然壓蒼巘，俯瞰長江疑欲呑。\n橘洲泛浮金實動，水郭繚繞朱樓鶱。\n語餘百響入天籟，衆奇引步輕翩翻。\n泉清石布似棋子，蘿宻鳥韻如簧言。\n迴廊架險髙且曲，新徑穿林明復昏。\n淺流忽濁山獸過，古木半空天火痕。\n星使雙飛出禁垣，元侯餞之遊石門。\n紫髯翼從紅袖舞，竹風松雪香温黁。\n逺持青瑣照巫峽，一戛驚斷三聲猿。\n靈山㑹中身不預，吟想峭絶愁精魂。\n恨無黄金千萬餅，布地買取為丘園。\n"
  },
  {
    "id": 60942,
    "uid": "poem-38-55",
    "chapter": "卷三十八",
    "chapternum": 38,
    "charstyle": "古體詩",
    "title": "和牛相公南溪醉歌見寄",
    "titledesc": "",
    "collection": "",
    "collectiondesc": "",
    "poemindex": 55,
    "author": "劉禹錫",
    "content": "脱屣將相守冲謙，唯於山水獨不廉。\n枕伊背洛得勝地，鳴臯少室来軒詹。\n相形靣勢默指畫，言下變化隨顧瞻。\n清池曲榭人所致，野趣幽芳天與添。\n有時轉入潭島間，珍木如幄藤為簾。\n忽然便有江湖思，沙礫平淺草纖纖。\n怪石釣出大湖底，珠樹移自天台尖。\n崇蘭迎風緑泛艶，坼蓮含露紅䄡修。\n廊架空逺岫入弱，桞覆檻流波霑渚。\n蒲抽芽劍脊動岸，荻迸笋錐頭銛攜。\n觴命侣極永日此，會雖數心無厭人。\n皆置莊身不到富，貴難與逍遙兼唯。\n君出處得自在決，就放曠辭炎炎座。\n賓盡歡恣談謔愧，我掉頭還奮髯能。\n令商於多病客亦，覺自適非沈潛。\n"
  },
  {
    "id": 60943,
    "uid": "poem-38-56",
    "chapter": "卷三十八",
    "chapternum": 38,
    "charstyle": "古體詩",
    "title": "吐綬鳥詞〈并序〉",
    "titledesc": "滑州牧尚書李公以吐綬鳥詞見示兼命繼聲葢尚書前為御史時所作有翰林二學士同賦之今所謂追和也鳥之所異具於首篇",
    "collection": "",
    "collectiondesc": "",
    "poemindex": 56,
    "author": "劉禹錫",
    "content": "越山有鳥翔寥廓，嗉中天綬光若若。\n越人偶見而竒之，因名吐綬江南知。\n四明天姥神仙地，朱鳥星精鍾異氣。\n赤玉彫成彪炳毛，紅綃剪出玲瓏翅。\n湖煙始開山日髙，迎風吐綬盤花絛。\n臨波似染瑯琊草，映葉疑開阿母桃。\n花紅草緑人間事，未若靈禽自然貴。\n鶴吐明珠暫報恩，鵲銜金印空為瑞。\n春和秋霽野花開，翫景尋芳處處来。\n翠幕雕籠非所慕，珠丸柘彈莫相猜。\n棲月啼煙凌縹緲，髙林先見金霞曉。\n三山仙路寄遙情，刷羽揚翹欲上征。\n不學碧雞依井絡，願隨青鳥向層城。\n太液池中有黄鵠，憐君長在花枝宿。\n如何一借羊角風，來聽簫韶九成曲。\n"
  },
  {
    "id": 60944,
    "uid": "poem-38-57",
    "chapter": "卷三十八",
    "chapternum": 38,
    "charstyle": "古體詩",
    "title": "城西行",
    "titledesc": "",
    "collection": "",
    "collectiondesc": "",
    "poemindex": 57,
    "author": "劉禹錫",
    "content": "城西簇簇三叛族，叛者為誰蔡吳蜀。\n中使提刀出禁来，九衢車馬轟如雷。\n臨行與酒杯未覆，讐家白官先請肉。\n守吏能然董卓臍，饑烏來覘桓元目。\n城西人散泰街平，雨洗血痕春草生。\n"
  },
  {
    "id": 60945,
    "uid": "poem-38-58",
    "chapter": "卷三十八",
    "chapternum": 38,
    "charstyle": "古體詩",
    "title": "平齊行二首",
    "titledesc": "",
    "collection": "",
    "collectiondesc": "",
    "poemindex": 58,
    "author": "劉禹錫",
    "content": "烽塵昔起薊北門，河南地屬平盧軍。\n貂裘代馬繞東嶽，嶧陽孤桐削為角。\n地形十二虜意驕，恩澤含容厯四朝。\n魯人皆解帶弓箭，齊人不復聞簫韶。\n今朝天子聖神武，手握玄符平九土。\n初哀狂童襲故事，文告不來方震怒。\n去秋詔下誅東平，官軍四合猶嬰城。\n春來羣鳥噪且驚，氣如壊山墮其庭。\n牙門大將有劉生，夜半射落欃槍星。\n帳中虜血流滿地，門外三軍撫連臂。\n驛騎函首過黄河，城中無賊天氣和。\n朝廷侍郎來慰撫，耕夫滿野行人歌。\n"
  },
  {
    "id": 60946,
    "uid": "poem-38-59",
    "chapter": "卷三十八",
    "chapternum": 38,
    "charstyle": "古體詩",
    "title": "平齊行二首",
    "titledesc": "",
    "collection": "",
    "collectiondesc": "",
    "poemindex": 59,
    "author": "劉禹錫",
    "content": "泰山沈㓂六十年，旅祭不享生愁烟。\n今逢聖君欲封禪，神使陰兵來助戰。\n妖氛掃盡河水清，日觀杲杲慶雲見。\n開元皇帝東封時，百神受職爭奔馳。\n千鈞猛簴順流下，洪波涵淡浮熊羆。\n侍臣燕公秉文筆，玉簡告天無愧詞。\n當今睿孫承聖祖，岳神望幸河宗舞。\n青門大道屬車塵，共侍葳㽔翠華舉。\n"
  }
]