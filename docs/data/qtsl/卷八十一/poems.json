[{"author":"雍陶","charstyle":"古體詩","content":"明月何髙髙，樓中簾影寒。\n一婦獨含歎，四坐誰成歡。\n時節屢己移，逰旅杳不還。\n滄溟儻未涸，妾淚終不乾。\n君若無定雲，妾若不動山。\n雲行出山易，山逐雲去難。\n願為邉塞塵，因風委君顔。\n君顔良洗多，盪妾濁水間。\n","id":64800,"chapter":"卷八十一","chapternum":81,"title":"明月照髙樓","titledesc":"","collection":"","collectiondesc":"","poemindex":1},{"author":"雍陶","charstyle":"近體詩","content":"塞上蕃僧老，天寒疾上關。\n逺烟平似水，髙樹暗如山。\n去馬朝常急，行人夜始閒。\n更深聽刁斗，時到磬聲間。\n","id":64801,"chapter":"卷八十一","chapternum":81,"title":"塞上宿野寺","titledesc":"","collection":"","collectiondesc":"","poemindex":2},{"author":"雍陶","charstyle":"近體詩","content":"何處銷愁宿，擕囊就逺僧。\n中宵吟有雪，空屋語無燈。\n靜境唯聞鐸，寒牀但枕肱。\n還因愛閒客，始得見南能。\n","id":64802,"chapter":"卷八十一","chapternum":81,"title":"同賈島宿無可上人院","titledesc":"","collection":"","collectiondesc":"","poemindex":3},{"author":"雍陶","charstyle":"近體詩","content":"水木夕隂冷，池塘秋意多。\n庭風吹故葉，階露淨寒莎。\n愁燕窺燈語，情人見月過。\n砧聲聽己別，蟲響復相和。\n","id":64803,"chapter":"卷八十一","chapternum":81,"title":"和劉補闕秋園寓興","titledesc":"","collection":"","collectiondesc":"","poemindex":4},{"author":"雍陶","charstyle":"近體詩","content":"閉門無事後，此地即山中。\n但覺鳥聲異，不知人境同。\n晚花開為雨，殘果落因風。\n獨坐還吟酌，詩成酒己空。\n","id":64804,"chapter":"卷八十一","chapternum":81,"title":"和劉補闕秋園寓興","titledesc":"","collection":"","collectiondesc":"","poemindex":5},{"author":"雍陶","charstyle":"近體詩","content":"自得家林趣，常時在外稀。\n對僧餐野食，迎客著山衣。\n雀鬭翻簷散，蟬驚出樹飛。\n功成他日後，何必五湖歸。\n","id":64805,"chapter":"卷八十一","chapternum":81,"title":"和劉補闕秋園寓興","titledesc":"","collection":"","collectiondesc":"","poemindex":6},{"author":"雍陶","charstyle":"近體詩","content":"秋色庭蕪上，清朝見露華。\n疎篁抽晚筍，幽藥吐寒芽。\n引水新渠淨，登臺小徑斜。\n人來多愛此，蕭爽似仙家。\n","id":64806,"chapter":"卷八十一","chapternum":81,"title":"和劉補闕秋園寓興","titledesc":"","collection":"","collectiondesc":"","poemindex":7},{"author":"雍陶","charstyle":"近體詩","content":"聖代少封事，閒居方屏喧。\n漏寒雲外闕，木落月中園。\n山鳥宿簷樹，水螢流洞門。\n無人見清景，林下自開樽。\n","id":64807,"chapter":"卷八十一","chapternum":81,"title":"和劉補闕秋園寓興","titledesc":"","collection":"","collectiondesc":"","poemindex":8},{"author":"雍陶","charstyle":"近體詩","content":"禁掖朝迴後，林園勝賞時。\n野人來辨藥，庭鶴往看碁。\n晚日明丹棗，朝霜潤紫梨。\n還因重風景，猶自有秋詩。\n","id":64808,"chapter":"卷八十一","chapternum":81,"title":"和劉補闕秋園寓興","titledesc":"","collection":"","collectiondesc":"","poemindex":9},{"author":"雍陶","charstyle":"近體詩","content":"慣獵金河路，曽逢雪不迷。\n射雕青塚北，走馬黑山西。\n戍逺旌幡少，年深帳幕低。\n酬㤙須盡敵，休説夢中閨。\n","id":64809,"chapter":"卷八十一","chapternum":81,"title":"贈金河戍客","titledesc":"","collection":"","collectiondesc":"","poemindex":10},{"author":"雍陶","charstyle":"近體詩","content":"晚虹斜日塞天昏，一半山川帶雨痕。\n新水亂侵青草路，殘烟猶傍綠楊村。\n邉人羊馬休南牧，大將旌旗在北門。\n行子喜聞無戰伐，閒看逰騎獵秋原。\n","id":64810,"chapter":"卷八十一","chapternum":81,"title":"塞路晚晴","titledesc":"","collection":"","collectiondesc":"","poemindex":11},{"author":"雍陶","charstyle":"近體詩","content":"髙城新築壓長川，虎踞龍蟠氣色全。\n五里似雲根不動，一重如月暈長圎。\n河流暗與溝池合，山色遙將睥睨連。\n自有此來當汴口，武牢何用鎖風煙。\n","id":64811,"chapter":"卷八十一","chapternum":81,"title":"河隂新城","titledesc":"","collection":"","collectiondesc":"","poemindex":12},{"author":"雍陶","charstyle":"近體詩","content":"君在桐廬何處住，草堂應與戴家鄰。\n初歸山犬翻驚主，久別江鷗却避人。\n終日欲為相逐計，臨岐空羨獨行身。\n秋風釣艇遙相憶，七里灘西片月新。\n","id":64812,"chapter":"卷八十一","chapternum":81,"title":"送徐山人歸睦州舊隠","titledesc":"","collection":"","collectiondesc":"","poemindex":13},{"author":"雍陶","charstyle":"近體詩","content":"浣花溪裏花多處，為憶先生在蜀時。\n萬古只應留舊宅，千金無復換新詩。\n沙崩水檻鷗飛盡，樹壓村橋馬過遲。\n山月不知人事變，夜來江上與誰期。\n","id":64813,"chapter":"卷八十一","chapternum":81,"title":"經杜甫舊宅","titledesc":"","collection":"","collectiondesc":"","poemindex":14},{"author":"雍陶","charstyle":"近體詩","content":"雙鷺應憐水滿池，風飄不動頂絲垂。\n立當青草人先見，行傍白蓮魚未知。\n一足獨拳寒雨裏，數聲相叫早秋時。\n林塘得爾須増價，况是詩家物色宜。\n","id":64814,"chapter":"卷八十一","chapternum":81,"title":"詠雙白鷺","titledesc":"","collection":"","collectiondesc":"","poemindex":15},{"author":"雍陶","charstyle":"近體詩","content":"公子風流嫌錦繡，新裁白紵作春衣。\n金鞭留當誰家酒，拂栁穿花信馬歸。\n","id":64815,"chapter":"卷八十一","chapternum":81,"title":"公子行","titledesc":"","collection":"","collectiondesc":"","poemindex":16},{"author":"雍陶","charstyle":"近體詩","content":"勿言春盡春還至，少壯看花復幾回。\n今日己従愁裏去，明年更莫共愁來。\n","id":64816,"chapter":"卷八十一","chapternum":81,"title":"送春","titledesc":"","collection":"","collectiondesc":"","poemindex":17},{"author":"雍陶","charstyle":"近體詩","content":"津橋春水浸紅霞，煙栁風絲拂岸斜。\n翠輦不來金殿閉，宫鶯銜出上陽花。\n","id":64817,"chapter":"卷八十一","chapternum":81,"title":"天津橋望春","titledesc":"","collection":"","collectiondesc":"","poemindex":18},{"author":"雍陶","charstyle":"近體詩","content":"莫怪頻過有酒家，多情長是惜年華。\n春風堪賞還堪恨，纔見開花又落花。\n","id":64818,"chapter":"卷八十一","chapternum":81,"title":"過南鄰花園","titledesc":"","collection":"","collectiondesc":"","poemindex":19},{"author":"雍陶","charstyle":"近體詩","content":"灃水橋西小路斜，日髙猶未到君家。\n村園門巷都相似，處處春風枳殻花。\n","id":64819,"chapter":"卷八十一","chapternum":81,"title":"城西訪友人別墅","titledesc":"","collection":"","collectiondesc":"","poemindex":20},{"author":"雍陶","charstyle":"近體詩","content":"落花門外春將盡，飛絮庭前日欲髙。\n深院客來人未起，黃鸝枝上啄櫻桃。\n","id":64820,"chapter":"卷八十一","chapternum":81,"title":"訪友人幽居","titledesc":"","collection":"","collectiondesc":"","poemindex":21},{"author":"雍陶","charstyle":"近體詩","content":"莎深苔滑地無塵，竹冷花遲剰駐春。\n盡日弄琴誰共聽，與君兼鶴是三人。\n","id":64821,"chapter":"卷八十一","chapternum":81,"title":"訪友人幽居","titledesc":"","collection":"","collectiondesc":"","poemindex":22},{"author":"雍陶","charstyle":"近體詩","content":"風波不動影沈沈，翠色全微碧色深。\n疑是水仙梳洗處，一螺青黛鏡中心。\n","id":64822,"chapter":"卷八十一","chapternum":81,"title":"題君山","titledesc":"","collection":"","collectiondesc":"","poemindex":23},{"author":"雍陶","charstyle":"近體詩","content":"五栁先生本在山，偶然為客落人間。\n秋來見月多歸思，自起開籠放白鷴。\n","id":64823,"chapter":"卷八十一","chapternum":81,"title":"和孫明府懷舊山","titledesc":"","collection":"","collectiondesc":"","poemindex":24},{"author":"馬戴","charstyle":"近體詩","content":"初日照楊栁，玉樓含翠隂。\n啼春獨鳥思，望逺佳人心。\n幽怨貯瑤瑟，韶光凝碧林。\n所思曽不見，芳草意空深。\n","id":64824,"chapter":"卷八十一","chapternum":81,"title":"春思","titledesc":"","collection":"","collectiondesc":"","poemindex":25},{"author":"馬戴","charstyle":"近體詩","content":"天涯孤光盡，木末羣鳥還。\n夜久逰子息，月明岐路閒。\n風生淮水上，帆落楚雲間。\n此意竟誰見，行行非故關。\n","id":64825,"chapter":"卷八十一","chapternum":81,"title":"夕次淮口","titledesc":"","collection":"","collectiondesc":"","poemindex":26},{"author":"馬戴","charstyle":"近體詩","content":"孤雲與歸鳥，千里片時間。\n念我一何滯，辭家久未還。\n微陽下喬木，逺色隠秋山。\n臨水不敢照，恐驚平昔顔。\n","id":64826,"chapter":"卷八十一","chapternum":81,"title":"落日悵望","titledesc":"","collection":"","collectiondesc":"","poemindex":27},{"author":"馬戴","charstyle":"近體詩","content":"度鳥向棲急，隂蟲逢夜多。\n餘霞媚秋漢，迥月濯滄波。\n蔓草將萎絶，流年其奈何。\n耿然搖落思，獨酌不成歌。\n","id":64827,"chapter":"卷八十一","chapternum":81,"title":"秋郊夕望","titledesc":"","collection":"","collectiondesc":"","poemindex":28},{"author":"馬戴","charstyle":"近體詩","content":"緣危路忽窮，投宿值樵翁。\n鳥下山含暝，蟬鳴露滴空。\n石門斜月入，雲竇暗泉通。\n寂寞生幽思，心疑舊隠同。\n","id":64828,"chapter":"卷八十一","chapternum":81,"title":"山行偶作","titledesc":"","collection":"","collectiondesc":"","poemindex":29},{"author":"馬戴","charstyle":"近體詩","content":"語別在中夜，登車離故鄉。\n曙鐘寒出岳，殘月迥凝霜。\n風栁條多折，沙雲氣盡黄。\n行逢海西雁，零落不成行。\n","id":64829,"chapter":"卷八十一","chapternum":81,"title":"早發故園","titledesc":"","collection":"","collectiondesc":"","poemindex":30},{"author":"馬戴","charstyle":"近體詩","content":"灞原風雨定，晚見雁行頻。\n落葉他鄉樹，寒燈獨夜人。\n空園白露滴，孤壁野僧鄰。\n寄卧郊扉久，何門致此身。\n","id":64830,"chapter":"卷八十一","chapternum":81,"title":"灞上秋居","titledesc":"","collection":"","collectiondesc":"","poemindex":31},{"author":"馬戴","charstyle":"近體詩","content":"露氣寒光集，微陽下楚丘。\n猿啼洞庭樹，人在木蘭舟。\n廣澤生明月，蒼山夾亂流。\n雲中君不見，竟夕自悲秋。\n","id":64831,"chapter":"卷八十一","chapternum":81,"title":"楚江懷古","titledesc":"","collection":"","collectiondesc":"","poemindex":32},{"author":"馬戴","charstyle":"近體詩","content":"斗酒故人同，長歌起北風。\n斜陽髙壘閉，秋角暮山空。\n雁宿寒流上，螢飛淡霧中。\n坐來憂白髮，况復久從戎。\n","id":64832,"chapter":"卷八十一","chapternum":81,"title":"汧上欵舊友","titledesc":"","collection":"","collectiondesc":"","poemindex":33},{"author":"馬戴","charstyle":"近體詩","content":"楊栁色己改，郊原日復低。\n煙生寒渚上，霞散亂山西。\n待月人相對，驚風雁不齊。\n此心君莫問，舊國去將迷。\n","id":64833,"chapter":"卷八十一","chapternum":81,"title":"宿崔邵池陽別墅","titledesc":"","collection":"","collectiondesc":"","poemindex":34},{"author":"馬戴","charstyle":"近體詩","content":"野人閒種樹，樹老野人前。\n居止白雲内，漁樵滄海邉。\n呼兒採山藥，放犢飲溪泉。\n自著養生論，無煩憂暮年。\n","id":64834,"chapter":"卷八十一","chapternum":81,"title":"過野叟居","titledesc":"","collection":"","collectiondesc":"","poemindex":35},{"author":"馬戴","charstyle":"近體詩","content":"處處松隂滿，樵開一徑通。\n鳥歸霜磬盡，僧語石樓空。\n積翠含微月，遙泉韻細風。\n經行心不厭，憶在故山中。\n","id":64835,"chapter":"卷八十一","chapternum":81,"title":"宿翠微寺","titledesc":"","collection":"","collectiondesc":"","poemindex":36},{"author":"馬戴","charstyle":"近體詩","content":"稀逢息心侣，細話故山期。\n河漢秋生夜，杉梧露滴時。\n風傳林磬久，月掩草堂遲。\n坐卧禪心在，浮生皆不知。\n","id":64836,"chapter":"卷八十一","chapternum":81,"title":"宿無可上人房","titledesc":"","collection":"","collectiondesc":"","poemindex":37},{"author":"馬戴","charstyle":"近體詩","content":"湖裏尋君去，樵風往返吹。\n樹喧巢鳥出，路細葑田移。\n漚苧成魚網，枯根是酒巵。\n老年唯自適，生事任羣兒。\n","id":64837,"chapter":"卷八十一","chapternum":81,"title":"題鏡湖野老所居","titledesc":"","collection":"","collectiondesc":"","poemindex":38},{"author":"馬戴","charstyle":"近體詩","content":"挂錫中峯上，經行踏石梯。\n雲房出定後，嶽月在池西。\n峭壁殘霞照，欹松積雪齊。\n年年着山屐，曽得到招提。\n","id":64838,"chapter":"卷八十一","chapternum":81,"title":"寄西岳白石僧","titledesc":"","collection":"","collectiondesc":"","poemindex":39},{"author":"馬戴","charstyle":"近體詩","content":"閒想白雲外，了然清淨僧。\n松門山半寺，雨夜佛前燈。\n此境可長往，浮生自不能。\n一従林下別，瀑布幾成氷。\n","id":64839,"chapter":"卷八十一","chapternum":81,"title":"寄終南真空禪師","titledesc":"","collection":"","collectiondesc":"","poemindex":40},{"author":"馬戴","charstyle":"近體詩","content":"長亭晚送君，秋色度江濆。\n衰栁風難定，寒濤雪不分。\n猿聲離楚峽，帆影入湘雲。\n獨泛扁舟夜，山鐘可卧聞。\n","id":64840,"chapter":"卷八十一","chapternum":81,"title":"江亭贈別","titledesc":"","collection":"","collectiondesc":"","poemindex":41},{"author":"馬戴","charstyle":"近體詩","content":"雲門秋却入，微徑久無人。\n後夜中峯月，空林百衲身。\n寂寥寒磬盡，盥潄瀑泉新。\n履跡誰相見，松風掃石塵。\n","id":64841,"chapter":"卷八十一","chapternum":81,"title":"贈別空公","titledesc":"","collection":"","collectiondesc":"","poemindex":42},{"author":"馬戴","charstyle":"近體詩","content":"別離楊栁陌，迢遞蜀門行。\n若聽清猿後，應多白髮生。\n虹蜺侵棧道，風雨雜江聲。\n過盡愁人處，煙花是錦城。\n","id":64842,"chapter":"卷八十一","chapternum":81,"title":"送人逰蜀","titledesc":"","collection":"","collectiondesc":"","poemindex":43},{"author":"馬戴","charstyle":"近體詩","content":"擬卜何山隠，髙秋指岳陽。\n葦乾雲夢色，橘熟洞庭香。\n疎雨殘虹影，回雲背雁行。\n靈均如可問，一為哭清湘。\n","id":64843,"chapter":"卷八十一","chapternum":81,"title":"送客南遊","titledesc":"","collection":"","collectiondesc":"","poemindex":44},{"author":"馬戴","charstyle":"近體詩","content":"金山江色裏，蟬急向秋分。\n迥寺横洲島，歸僧度水雲。\n夕陽依岸盡，清磬隔潮聞。\n遙想禪林下，罏香對月焚。\n","id":64844,"chapter":"卷八十一","chapternum":81,"title":"送僧歸金山寺","titledesc":"","collection":"","collectiondesc":"","poemindex":45},{"author":"馬戴","charstyle":"近體詩","content":"老懷清淨化，乞去守洵陽。\n廢井人應滿，空林虎自藏。\n迸泉疎石竇，殘雨發椒香。\n山缺通巴峽，江流帶楚檣。\n勸農生野思，禱廟結雲裝。\n覆局松移影，聽琴月墮光。\n鳥鳴開郡印，僧去置禪牀。\n罷貢金休鑿，凌寒筍更長。\n退公披鶴氅，髙步隔鵷行。\n相見朱門内，麾幢拂曙霜。\n","id":64845,"chapter":"卷八十一","chapternum":81,"title":"寄金州姚使君貟外","titledesc":"","collection":"","collectiondesc":"","poemindex":46},{"author":"馬戴","charstyle":"近體詩","content":"晉安來越國，蔓草故宫迷。\n釣渚龍應在，琴臺鶴亂棲。\n泛濤明月廣，邉海衆山齊。\n賓府通蘭棹，蠻僧接石梯。\n片雲和瘴濕，孤嶼映帆低。\n上客多詩興，秋猿足夜啼。\n","id":64846,"chapter":"卷八十一","chapternum":81,"title":"送李侍御福建従事","titledesc":"","collection":"","collectiondesc":"","poemindex":47},{"author":"馬戴","charstyle":"近體詩","content":"又従連帥請，還作嶺南行。\n窮海何時到，孤帆累月程。\n亂蟬吟暮色，哀狖落秋聲。\n晚路潮波起，寒葭霧雨生。\n沙埋銅柱沒，山簇瘴雲平。\n念此別離苦，其如宗從情。\n","id":64847,"chapter":"卷八十一","chapternum":81,"title":"送従叔重赴海南従事","titledesc":"","collection":"","collectiondesc":"","poemindex":48},{"author":"馬戴","charstyle":"近體詩","content":"婺女星邉去，春生即有花。\n寒關雲復雪，古渡草連沙。\n宿次吳江晚，行侵日徼斜。\n官傳梅福政，縣故赤松家。\n燒起明山翠，潮迴動海霞。\n清髙宜閲此，莫歎近天涯。\n","id":64848,"chapter":"卷八十一","chapternum":81,"title":"送顧少府之永康","titledesc":"","collection":"","collectiondesc":"","poemindex":49},{"author":"馬戴","charstyle":"近體詩","content":"白茅為屋宇編荆，數處階墀石疊成。\n東谷笑言西谷應，下方雲雨上方晴。\n鼠驚樵客緣蒼壁，猿戯山頭撼紫檉。\n別有一條投澗水，竹筒斜引入茶鐺。\n","id":64849,"chapter":"卷八十一","chapternum":81,"title":"題廬山寺","titledesc":"","collection":"","collectiondesc":"","poemindex":50},{"author":"馬戴","charstyle":"近體詩","content":"荆卿西去不復返，易水東流無盡期。\n落日蕭條薊城北，黃沙白草任風吹。\n","id":64850,"chapter":"卷八十一","chapternum":81,"title":"易水懷古","titledesc":"","collection":"","collectiondesc":"","poemindex":51},{"author":"薛逢","charstyle":"古體詩","content":"東家有兒年十五只向田園獨辛苦夜開溝水遶稻田曉叱耕牛墾塉土西家有兒纔弱齡儀容清峭雲鶴形涉書獵史無早暮坐期朱紫如拾青東家西家兩相誚西兒笑東東又笑西云養志與榮名彼此相非不相調東家自云雖苦辛躬耕早暮及所親男舂女爨二十載堂上未為衰老人朝機暮織還充體餘者到兄還及弟春秋伏臘長在家不許妻奴暫違禮爾今二十方讀書十年取第三十餘往來途路長離別幾人便得升公車縦令得官身須老銜恤終天向誰道百年骨肉歸下泉萬里枌榆長秋草我今躬耕奉所天耘鋤刈穫當少年面上笑添今日喜肩頭薪續厨中烟縦使此身頭雪白又見兒孫還稼穡家藏一卷古孝經世世相傳皆得力為報西家知不知何須漫笑東家兒生前不得供甘滑歿後揚名徒爾為","id":64851,"chapter":"卷八十一","chapternum":81,"title":"鄰相反行","titledesc":"","collection":"","collectiondesc":"","poemindex":52},{"author":"薛逢","charstyle":"古體詩","content":"一尺圓潭深黒色，篆文如絲人不識。\n耕夫云住赫連城，赫連城下親耕得。\n鏡上磨瑩一月餘，日中漸見菱花舒。\n金膏洗拭鉎澁盡，黒雲吐出新蟾蜍。\n人言此是千年物，百鬼聞之形暗慄。\n玉匣曽經龍照來，豈宜更鑒農夫質。\n有時霹𩆝半夜驚，𥦗中飛電如海明。\n盤龍鱗脹玉匣溢，牙爪觸風時有聲。\n耕夫不解珍靈異，翻懼赫連神作祟。\n十千賣與靈臺兄，百丈靈湫坐中至。\n溢匣水色如欲傾，兒童不敢窺泓澄。\n寒光照人近不得，坐愁雷電湫中生。\n吾兄吾兄須愛惜，將來慎勿虚抛擲。\n興雲致雨㑹有神，莫遣紅籹穢靈跡。\n","id":64852,"chapter":"卷八十一","chapternum":81,"title":"靈臺家兄古鏡歌","titledesc":"","collection":"","collectiondesc":"","poemindex":53},{"author":"薛逢","charstyle":"近體詩","content":"窮途日日困泥沙，上苑年年好物華。\n荆棘不當車馬道，管絃長奏綺羅家。\n王孫草上悠揚蝶，少女風前爛漫花。\n嬾出任従逰子笑，入門還是舊生涯。\n","id":64853,"chapter":"卷八十一","chapternum":81,"title":"長安春日","titledesc":"","collection":"","collectiondesc":"","poemindex":54},{"author":"薛逢","charstyle":"近體詩","content":"老聽笙歌亦解愁，醉中因遣合甘州。\n行追赤嶺千山外，坐想黄河一曲流。\n日暮豈堪征婦怨，路傍能結旅人愁。\n左綿刺史心先死，淚滿朱絃催白頭。\n","id":64854,"chapter":"卷八十一","chapternum":81,"title":"醉間聞甘州","titledesc":"","collection":"","collectiondesc":"","poemindex":55},{"author":"薛逢","charstyle":"近體詩","content":"武帝清齋夜築壇，自斟明水醮仙官。\n殿前童女移香案，庭際金人捧露盤。\n絳節有時還入夢，碧桃何處更驂鸞。\n茂陵煙雨埋冠劒，石馬無聲蔓草寒。\n","id":64855,"chapter":"卷八十一","chapternum":81,"title":"漢武宫詞","titledesc":"","collection":"","collectiondesc":"","poemindex":56},{"author":"薛逢","charstyle":"近體詩","content":"十二樓中盡曉籹，望仙樓上望君王。\n鎖銜金獸連環冷，水滴銅龍晝漏長。\n雲髻罷梳還對鏡，羅衣欲換更添香。\n遙窺正殿簾開處，袍袴宫人掃御牀。\n","id":64856,"chapter":"卷八十一","chapternum":81,"title":"宫詞","titledesc":"","collection":"","collectiondesc":"","poemindex":57},{"author":"薛逢","charstyle":"近體詩","content":"莫奏開元舊樂章，樂中髙曲斷人腸。\n邠王玉笛三更咽，虢國金車十里香。\n一自烽煙生薊北，便従征戰老汾陽。\n中原駿馬搜求盡，沙苑年來草又芳。\n","id":64857,"chapter":"卷八十一","chapternum":81,"title":"開元後樂","titledesc":"","collection":"","collectiondesc":"","poemindex":58},{"author":"薛逢","charstyle":"近體詩","content":"曽發簫聲水檻前，夜蟾寒沼兩嬋娟。\n微波有恨終歸海，明月無情却上天。\n白鳥帶將簾外雪，綠蘋枯盡渚中蓮。\n榮華不向人間住，須讀莊生第一篇。\n","id":64858,"chapter":"卷八十一","chapternum":81,"title":"題昭華公主廢池館","titledesc":"","collection":"","collectiondesc":"","poemindex":59},{"author":"薛逢","charstyle":"近體詩","content":"重岡如抱嶽如蹲，氣䠞秦川勢自尊。\n天地併功開帝宅，山河相凑束龍門。\n櫓聲嘔軋中流渡，栁色微茫逺岸村。\n滿眼波濤終古事，年來惆悵與誰論。\n","id":64859,"chapter":"卷八十一","chapternum":81,"title":"潼關河亭","titledesc":"","collection":"","collectiondesc":"","poemindex":60},{"author":"薛逢","charstyle":"近體詩","content":"隂風獵獵滿旗竿，白草颼颼劒氣攅。\n九姓羌渾隨漢節，六州蕃落從戎鞍。\n霜中入塞琱弓硬，月下翻營玉帳寒。\n今日路傍誰不指，穰苴門户慣登壇。\n","id":64860,"chapter":"卷八十一","chapternum":81,"title":"送靈州田尚書","titledesc":"","collection":"","collectiondesc":"","poemindex":61},{"author":"薛逢","charstyle":"近體詩","content":"笑分銅虎別京師，嶺下山川想到時。\n紅樹暗藏殷浩宅，綠蘿深覆偃王祠。\n風茅向暖抽書帶，露竹迎風舞釣絲。\n休指巖西歸數日，知君己負白雲期。\n","id":64861,"chapter":"卷八十一","chapternum":81,"title":"送衢州崔員外","titledesc":"","collection":"","collectiondesc":"","poemindex":62},{"author":"薛逢","charstyle":"近體詩","content":"煬帝都城春水邉，笙歌夜上木蘭船。\n三千宫女自塗地，十萬人家如洞天。\n焰焰花枝官舍晚，重重雲影寺牆連。\n少年作尉須矜慎，莫向樓前墜馬鞭。\n","id":64862,"chapter":"卷八十一","chapternum":81,"title":"送沈單作尉江都","titledesc":"","collection":"","collectiondesc":"","poemindex":63},{"author":"薛逢","charstyle":"近體詩","content":"兵印長封入衛稀，碧空雲盡早霜微。\n滻川桑落鵰初下，渭曲禾收兔正肥。\n陌上管絃清似語，草頭弓馬疾如飛。\n豈知萬里黄金戍，血迸金瘡卧鐵衣。\n","id":64863,"chapter":"卷八十一","chapternum":81,"title":"獵騎","titledesc":"","collection":"","collectiondesc":"","poemindex":64},{"author":"李逺","charstyle":"近體詩","content":"塵事久相棄，沈浮皆不知。\n牛羊歸古巷，燕雀遶疎籬。\n買藥經年曬，留僧盡日碁。\n唯憂釣魚伴，秋水隔波時。\n","id":64864,"chapter":"卷八十一","chapternum":81,"title":"閒居","titledesc":"","collection":"","collectiondesc":"","poemindex":65},{"author":"李逺","charstyle":"近體詩","content":"花樹杳玲瓏，漁舟處處通。\n醉銷羅綺艷，香煖芰荷風。\n野鳥翻萍綠，斜橋印水紅。\n子猷簫管絶，誰愛碧鮮濃。\n","id":64865,"chapter":"卷八十一","chapternum":81,"title":"遊故王駙馬池亭","titledesc":"","collection":"","collectiondesc":"","poemindex":66},{"author":"李逺","charstyle":"近體詩","content":"蜀客本多愁，今君是勝逰。\n碧藏雲外樹，紅露驛邉樓。\n杜魄呼名語，巴江學字流。\n不知煙雨外，何處夢刀州。\n","id":64866,"chapter":"卷八十一","chapternum":81,"title":"送人入蜀","titledesc":"","collection":"","collectiondesc":"","poemindex":67},{"author":"李逺","charstyle":"近體詩","content":"有客新従趙地回，自言曽上古叢臺。\n雲遮襄國天邉去，樹繞漳河地裏來。\n絃管變成山鳥哢，綺羅留作野花開。\n金輿玉輦無行跡，風雨誰知長綠苔。\n","id":64867,"chapter":"卷八十一","chapternum":81,"title":"聽話叢臺","titledesc":"","collection":"","collectiondesc":"","poemindex":68},{"author":"李逺","charstyle":"近體詩","content":"鳯城煙靄思偏多，曽向劉郎住處過。\n銀燭焰前貪勸酒，玉簫聲裏己聞歌。\n佳人惜別看嘶馬，公子貪情向翠娥。\n今日重來門巷改，出牆桐樹綠婆娑。\n","id":64868,"chapter":"卷八十一","chapternum":81,"title":"贈友人","titledesc":"","collection":"","collectiondesc":"","poemindex":69},{"author":"李逺","charstyle":"近體詩","content":"曽住衡陽嶽寺邉，門開江水與雲連。\n數州城郭藏寒寺，一片風帆著逺天。\n猿去不離行道處，客來皆到卧牀前。\n今朝惆悵紅塵裏，唯憶閒塘盡日眠。\n","id":64869,"chapter":"卷八十一","chapternum":81,"title":"贈南嶽僧","titledesc":"","collection":"","collectiondesc":"","poemindex":70},{"author":"李逺","charstyle":"近體詩","content":"黃陵廟前莎草春，黄陵女兒蒨裙新。\n輕舟小楫唱歌去，水逺山長愁殺人。\n","id":64870,"chapter":"卷八十一","chapternum":81,"title":"黃陵廟詞","titledesc":"","collection":"","collectiondesc":"","poemindex":71},{"author":"李逺","charstyle":"近體詩","content":"輕輕殁後更無箏，玉腕紅紗到伍卿。\n坐客滿筵都不語，一行哀雁十三聲。\n","id":64871,"chapter":"卷八十一","chapternum":81,"title":"贈箏妓伍卿","titledesc":"","collection":"","collectiondesc":"","poemindex":72},{"author":"劉得仁","charstyle":"近體詩","content":"暮色遶髙亭，南山出竹清。\n夜深斜舫月，風定一池星。\n島嶼無人跡，菰蒲有鶴翎。\n此中休便得，何必泛滄溟。\n","id":64872,"chapter":"卷八十一","chapternum":81,"title":"宣義亭子","titledesc":"","collection":"","collectiondesc":"","poemindex":73},{"author":"劉得仁","charstyle":"近體詩","content":"樂逰原上望，望盡帝城春。\n始覺繁華地，應無不醉人。\n雲開雙闕麗，栁映九衢新。\n愛此偏髙野，閒來竟日頻。\n","id":64873,"chapter":"卷八十一","chapternum":81,"title":"樂逰原春望","titledesc":"","collection":"","collectiondesc":"","poemindex":74},{"author":"劉得仁","charstyle":"近體詩","content":"門與青山近，青山復幾重。\n雪融皇子岸，春潤翠微峰。\n地有經冬草，林無未老松。\n竹寒溪隔寺，晴日直聞鐘。\n","id":64874,"chapter":"卷八十一","chapternum":81,"title":"遊崔監丞城南別業","titledesc":"","collection":"","collectiondesc":"","poemindex":75},{"author":"劉得仁","charstyle":"近體詩","content":"茅堂入谷逺，林暗絶無鄰。\n終日有流水，經年無到人。\n溪雲常欲雨，山洞別開春。\n自得仙家術，栽松獨養真。\n","id":64875,"chapter":"卷八十一","chapternum":81,"title":"題王處士山居","titledesc":"","collection":"","collectiondesc":"","poemindex":76},{"author":"劉得仁","charstyle":"近體詩","content":"無事關多掩，隂階竹拂苔。\n勁風吹雪聚，渇鳥啄氷開。\n樹向寒山得，人從瀑布來。\n終期天目老，擊錫逐雲迴。\n","id":64876,"chapter":"卷八十一","chapternum":81,"title":"冬日題邵公院","titledesc":"","collection":"","collectiondesc":"","poemindex":77},{"author":"劉得仁","charstyle":"近體詩","content":"寧因不得志，寂寞本相宜。\n冥目冥心坐，花開花落時。\n數畦蔬甲出，半夢鳥聲移。\n只恐龍樓曉，歸山又更違。\n","id":64877,"chapter":"卷八十一","chapternum":81,"title":"寄春坊顧校書","titledesc":"","collection":"","collectiondesc":"","poemindex":78},{"author":"劉得仁","charstyle":"近體詩","content":"君此卜行日，髙堂應夢歸。\n莫將和氏淚，滴著老萊衣。\n岳雨連河細，田禽出麥飛。\n到家調膳後，吟苦落蟾暉。\n","id":64878,"chapter":"卷八十一","chapternum":81,"title":"送友人下第歸覲","titledesc":"","collection":"","collectiondesc":"","poemindex":79},{"author":"劉得仁","charstyle":"近體詩","content":"朱檻滿明月，美人歌落梅。\n忽驚塵起處，疑有鳯飛來。\n一曲聽初徹，幾年愁暫開。\n東南正雲雨，不得見陽臺。\n","id":64879,"chapter":"卷八十一","chapternum":81,"title":"聽歌","titledesc":"","collection":"","collectiondesc":"","poemindex":80},{"author":"劉得仁","charstyle":"近體詩","content":"名髙身未到，此恨蓄多時。\n是夕吟因話，他年去必隨。\n當時廬岳頂，半入楚江湄。\n幾處懸崖上，千尋瀑布垂。\n鑪峯松淅瀝，湓浦棹參差。\n日色連湖白，鐘聲拂浪遲。\n烟梯縁薜荔，岳寺步欹危。\n地本饒靈草，林曽出祖師。\n石樓霞耀壁，猿樹鶴分枝。\n細徑縈巖末，髙𥦗見海涯。\n嵌空寒更極，寂寞夜尤思。\n隂谷氷埋术，仙田雪覆芝。\n亂泉禪客潄，異跡逸人知。\n蘚室新開竈，檉潭未了碁。\n如何遂閒放，長得任希夷。\n空務漁樵事，方無道路悲。\n謝公臺尚在，陶令栁旋衰。\n塵外難相許，人間貴迹遺。\n雖懷丹桂影，不忘白雲期。\n仁者終擕手，今朝預賦詩。\n","id":64880,"chapter":"卷八十一","chapternum":81,"title":"和段校書冬夕寄題廬山","titledesc":"","collection":"","collectiondesc":"","poemindex":81},{"author":"劉得仁","charstyle":"近體詩","content":"白髮宫娃不解悲，滿頭猶自挿花枝。\n曽緣玉貌君王寵，准擬人看似舊時。\n","id":64881,"chapter":"卷八十一","chapternum":81,"title":"悲老宫人","titledesc":"","collection":"","collectiondesc":"","poemindex":82}]