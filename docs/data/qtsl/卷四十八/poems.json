[{"author":"韓愈","charstyle":"聯句詩","id":61883,"chapter":"卷四十八","chapternum":48,"title":"城南聯句","titledesc":"","content":"竹影金瑣碎〈郊〉\n泉音玉淙琤瑠璃翦木葉〈愈〉\n翡翠開園英流滑隨仄步〈郊〉\n搜尋得深行遙岑出寸碧〈愈〉\n逺目増雙明乾穟紛拄地〈郊〉\n化蟲枯挶莖木腐或垂耳〈愈〉\n草珠競駢睛浮虚有新斸〈郊〉\n摧扤饒孤撐囚飛黏網動〈愈〉\n盜啅接彈驚脱實自開坼〈郊〉\n牽柔誰繞縈禮鼠拱而立〈愈〉\n駭牛躅且鳴蔬甲喜臨社〈郊〉\n田毛樂寛征露螢不自暖〈愈〉\n凍蝶尚思輕宿羽有先曉〈郊〉\n食鱗時半横菱翻紫角利〈愈〉\n荷折碧圓傾楚膩鱣鮪亂〈郊〉\n獠羞螺蠏并桑蠖見虚指〈愈〉\n穴貍聞鬬獰逗翳翅相築〈郊〉\n擺幽尾交搒蔓涎角出縮〈愈〉\n樹啄頭敲鏗修箭褭金餌〈郊〉\n羣鮮沸池羮岸殻坼玄兆〈愈〉\n野麰漸豐萌窰煙羃疏島〈郊〉\n沙篆印迴平瘁肌遭蚝刺〈愈〉\n啾耳聞雞生竒慮恣迴轉〈郊〉\n遐睎縱逢迎巔林戢逺睫〈愈〉\n縹氣夷空情歸跡歸不得〈郊〉\n捨心捨還争靈麻撮狗蝨〈愈〉\n村稚啼禽猩紅皺曬檐瓦〈郊〉\n黄團繫門衡得雋蠅虎健〈愈〉\n相殘雀豹趟束枯樵指秃〈郊〉\n刈熟擔肩赬澀旋皮卷臠〈愈〉\n苦開腹彭亨機舂潺湲力〈郊〉\n吹簸飄颻精賽饌木盤簇〈愈〉\n靸妖藤索絣荒學五六卷〈郊〉\n古藏四三塋里儒拳足拜〈愈〉\n土恠閃眸偵蹄道補復破〈郊〉\n絲窠埽還成墓堂蝙蝠沸〈愈〉\n破竈伊威盈追此訊前主〈郊〉\n答云皆冢卿敗壁剝寒月〈愈〉\n折篁嘯遺笙袿熏霏霏在〈郊〉\n綦跡㣲㣲呈劍石猶竦檻〈愈〉\n獸材尚挐楹寶唾拾未盡〈郊〉\n玉啼墮猶鎗牕綃疑閟豔〈愈〉\n妝燭已銷檠綠髪抽珉甃〈郊〉\n青膚聳瑤楨白蛾飛舞地〈愈〉\n幽蠧落書棚惟昔集嘉咏〈郊〉\n吐芳類鳴嚶窺奇摘海異〈愈〉\n恣韻激天鯨腸胃繞萬象〈郊〉\n精神驅五兵蜀雄李杜㧞〈愈〉\n嶽力雷車轟大句斡玄造〈郊〉\n髙言軋霄峥芒端轉寒燠〈愈〉\n神助溢杯觥巨細各乗運〈愈〉\n湍潿亦騰聲凌花咀粉蘃〈郊〉\n削縷穿珠櫻綺語洗晴雪〈愈〉\n嬌辭哢雛鸎酣歡雜弁珥〈郊〉\n繁價流金瓊菡萏寫江調〈郊〉\n萎蕤綴藍瑛庖霜膾玄鯽〈愈〉\n浙玉炊香稉朝饌已百態〈郊〉\n春醪又千名哀匏蹙駛景〈愈〉\n冽唱凝餘晶解魄不自主〈郊〉\n痺肌坐空瞠扳援賤蹊絶〈愈〉\n炫曜仙選㪅藂巧競採笑〈郊〉\n駢鮮互探嬰桑變忽蕪蔓〈愈〉\n樟裁浪登丁霞鬬詎能極〈郊〉\n風期誰復𢋫臯區扶帝壤〈愈〉\n瓌藴郁天京祥色被文彦〈郊〉\n良材揷杉檉隱伏饒氣象〈愈〉\n興潛示堆坑擘華露神物〈郊〉\n擁終儲地禎訏謨壯締始〈愈〉\n輔弼登階清坌秀恣填塞〈郊〉\n呀靈滀渟澄益大聨漢魏〈愈〉\n肇初邁周嬴積照涵徳鏡〈郊〉\n傳經儷金籝食家行鼎鼐〈愈〉\n寵族飫弓旌奕制盡從賜〈郊〉\n殊私得逾程飛橋上架漢〈愈〉\n繚岸俯規瀛瀟碧逺輸委〈郊〉\n湖嵌費攜擎萄苜從大漠〈愈〉\n楓櫧至南荆嘉植鮮危朽〈郊〉\n膏理易滋榮懸長巧紐翠〈愈〉\n象曲善攢珩魚口星浮没〈郊〉\n馬毛錦斑騂五方亂風土〈愈〉\n百種分鉏耕葩蘖相妒出〈郊〉\n菲茸共舒晴類招臻倜詭〈愈〉\n翼萃伏衿纓危望跨飛動〈郊〉\n㝠升躡登閎春遊轢靃靡〈愈〉\n彩伴䬃嫈嫇遺燦飄的皪〈郊〉\n淑顔洞精誠嬌應如在寤〈愈〉\n頽意若含酲鵷毳翔衣帶〈郊〉\n鵝肪截佩璜文昇相照灼〈愈〉\n武勝屠欃槍割錦不酬價〈郊〉\n構雲有髙營通波牣鱗介〈愈〉\n疏畹富蕭蘅買養馴孔翠〈郊〉\n逺苞樹蕉栟鴻頭排刺芡〈愈〉\n鵠𪇄攢瓌橙騖廣雜良牧〈郊〉\n䝉休賴先盟罷旄奉環衛〈愈〉\n守封踐忠貞戰服脱明介〈郊〉\n朝冠飄彩紘爵勲逮僮隸〈愈〉\n簪笏自懐繃乳下秀嶷嶷〈郊〉\n椒蕃泣喤喤貌鑑清溢匣〈愈〉\n眸光寒發硎館儒養經史〈郊〉\n綴戚觴孫甥考鐘饋肴核〈愈〉\n戛鼓侑牢牲飛膳自北下〈郊〉\n函珍極東烹如瓜煮大卵〈愈〉\n比線茹芳菁海嶽錯口腹〈郊〉\n趙燕錫媌娙一笑釋仇恨〈愈〉\n百金交弟兄貨至貊戎市〈郊〉\n呼傳鸚鵒令順居無鬼瞰〈愈〉\n抑横免官評殺𠉀肆凌翦〈郊〉\n籠原帀罝紭羽空顛雉鷃〈愈〉\n血路迸狐麖折足去踸踔〈郊〉\n蹙鬐怒䰃鬤躍犬疾翥鳥〈愈〉\n呀鷹甚饑䖟算蹄記功賞〈郊〉\n裂腦擒摚掁猛斃牛馬樂〈愈〉\n妖殘梟鵅惸窟窮尚嗔視〈郊〉\n箭出方驚抨連箱載已實〈愈〉\n礙轍棄仍贏喘覷鋒刃㸃〈郊〉\n困衝株枿盲掃浄豁曠曠〈愈〉\n騁遙畧苹苹饞扠飽活臠〈郊〉\n惡嚼㗘腥鯖嵗律及郊至〈愈〉\n古音命韶韺旗斾流日月〈郊〉\n帳廬扶棟薨磊落奠鴻璧〈愈〉\n參差席香藑玄祗祉兆姓〈郊〉\n黒秬饛豐盛慶流蠲瘥癘〈愈〉\n威暢蠲䡴輣靈燔望髙冏〈郊〉\n龍駕聞敲䬝是惟禮之盛〈愈〉\n永用表其宏徳孕厚生植〈郊〉\n恩熈完刖剠宅土盡華族〈愈〉\n運田閒強甿䕃庾森嶺檜〈郊〉\n啄場翽样䳟畦肥翦韮薤〈愈〉\n陶固收盆甖利養積餘健〈郊〉\n孝思事嚴枋掘雲破嵽嵲〈愈〉\n採月漉㘭泓寺砌上明鏡〈郊〉\n僧盂敲曉鉦泥像對騁怪〈愈〉\n鐵鐘孤舂鍠癭頸閙鳩鴿〈郊〉\n蜿垣亂蛷蠑葚黒老蠶燭〈愈〉\n麥黄韻鸝鶊韶曙遲勝賞〈郊〉\n賢朋戒先庚馳門填偪仄〈愈〉\n競墅輾砯砰碎纈紅滿杏〈郊〉\n稠凝碧浮𩛿䠞繩覲娥婺〈愈〉\n鬬草擷璣珵粉汗澤廣額〈郊〉\n金星墮連瓔鼻偷困淑郁〈愈〉\n眼剽強盯𥋝是節飽顔色〈郊〉\n兹疆稱都城書饒罄魚繭〈愈〉\n紀盛播琴筝奚必事逺覿〈郊〉\n無端逐羈傖將身親魍魅〈愈〉\n浮跡侣鷗鶄腥味空奠屈〈郊〉\n天年徒羨彭驚魂見蛇蚓〈愈〉\n觸嗅值蝦蟛幸得履中氣〈郊〉\n忝從拂天棖歸私暫休暇〈愈〉\n驅明出庠黌鮮意竦輕暢〈郊〉\n連輝照瓊瑩陶暄逐風乙〈愈〉\n躍視舞晴蜻足勝自多詣〈郊〉\n心貪敵無勍始知樂名教〈愈〉\n何用苦拘儜畢景任詩趣〈郊〉\n焉能守䃘䃘〈愈〉","collection":"","collectiondesc":"","poemindex":1},{"author":"韓愈","charstyle":"聯句詩","id":61884,"chapter":"卷四十八","chapternum":48,"title":"㑹合聯句","titledesc":"","content":"離别言無期㑹合意彌重〈籍〉\n病添兒女戀老喪丈夫勇〈愈〉\n劍心知未死詩思猶孤聳〈郊〉\n愁去劇箭飛讙來若泉涌〈徹〉\n析言多新貫攄抱無㫺壅〈籍〉\n念難須勤追悔易勿輕踵〈愈〉\n吟巴山犖嶨説楚波堆壟〈郊〉\n馬辭虎豹怒舟出蛟鼉恐〈徹〉\n狂鯨時孤軒幽狖雜百種〈愈〉\n瘴衣常腥膩蠻器多疎冗〈籍〉\n剝苔弔斑林角飯餌沉塚〈愈〉\n忽爾銜逺命歸歟舞新寵〈郊〉\n鬼窟脱幽妖天居覿清拱〈愈〉\n京遊步方振謫夢意猶恟〈籍〉\n詩書誇舊知酒食接新奉〈愈〉\n嘉言寫清越瘉病失肬腫〈郊〉\n夏陰偶髙庇宵魄接虚擁〈愈〉\n雪絃寂寂聽茗盌纎纎捧〈郊〉\n馳輝燭浮螢幽響泄潛蛬〈愈〉\n詩老獨何心江疾有餘尰〈郊〉\n我家本瀍榖有地介臯鞏休跡憶沈㝠峩冠慙闒茸〈囟辱，茸,音冗〉〈愈〉\n升朝髙轡逸振物羣聽悚徒言濯幽泌誰與薙荒茸〈籍〉\n朝紳鬱青綠馬飾曜珪珙國讐未銷鑠我志蕩卭隴〈郊〉\n君才誠倜儻時論方洶溶〈音湧〉\n格言多彪蔚懸解無梏拲〈音拱〉\n張生得淵源寒色㧞山冢堅如撞羣金眇若抽獨蛹〈愈〉\n伊余何所擬跛鼈詎能踊塊然墮岳石飄爾罥巢氄〈郊〉\n龍斾垂天衛雲韶凝禁甬君胡眠安然朝鼓聲洶洶〈愈〉","collection":"","collectiondesc":"","poemindex":2},{"author":"韓愈","charstyle":"聯句詩","id":61885,"chapter":"卷四十八","chapternum":48,"title":"鬭雞聯句","titledesc":"","content":"大雞昻然來小雞竦而待〈愈〉\n峥嶸顛盛氣洗刷凝鮮彩〈郊〉\n髙行若矜豪側睨如伺殆〈愈〉\n精光目相射劍㦸心獨在〈郊〉\n既取冠為胄復以距為鐓天時得清寒地利挾爽塏〈愈〉\n磔毛各噤瘁怒癭争碨磊俄膺忽爾低植立瞥而改〈郊〉\n腷膞戰聲喧繽翻落羽皠中休事未决小挫勢益倍〈愈〉\n妒腸務生敵賊性專相醢裂血失鳴聲啄殷甚饑餒〈郊〉\n對起何急驚隨旋誠巧紿毒手飽李陽神槌困朱亥〈愈〉\n惻心我以仁碎首爾何罪獨勝事有然旁驚汗流浼〈郊〉\n知雄欣動顔怯負愁看賄争觀雲填道助呌波翻海〈愈〉\n事爪深難解嗔睛時未怠一噴一醒然再接再礪乃〈郊〉\n頭垂碎丹砂翼搨拖錦綵連軒尚賈〈音古〉餘清厲比歸凱〈愈〉\n選俊感収毛受恩慙始隗英心甘鬭死義肉恥庖宰君看鬬雞篇短韻有可採〈郊〉","collection":"","collectiondesc":"","poemindex":3},{"author":"韓愈","charstyle":"聯句詩","id":61886,"chapter":"卷四十八","chapternum":48,"title":"石鼎聯句〈并序〉","titledesc":"元和七年十二月四日衡山道士軒轅彌明自衡下來舊與劉師服進士衡湘中相識將過太白知師服在京夜抵其居宿有校書郎侯喜新有能詩聲夜與劉説詩彌明在其側貌極醜白鬚黒面長頸而髙結喉中又作楚語喜視之若無人彌明忽軒衣張眉指鑪中石鼎謂喜曰子云能詩能與我賦此乎劉往見衡湘間人説云年九十餘矣解捕逐鬼物拘囚蛟螭虎豹不知其實能否也見其老頗貌敬之不知其有文也聞此説大喜即援筆題其首兩句次傳於喜喜踊躍即綴其下云云道士啞然笑曰子詩如是而已乎即袖手竦肩倚北墻坐謂劉曰吾不解世俗書子為我書因髙吟曰龍頭縮菌蠢豕腹漲彭亨初不似經意詩㫖有似譏喜二子相顧慙駭欲以多窮之即又為而傳之喜喜思益苦務欲壓道士每營度欲出口吻聲鳴益悲操筆欲書將下復止竟亦不能奇也畢即傳道士道士髙踞大唱曰劉把筆吾詩云云其不用意而功益奇不可附説語皆侵劉侯喜益忌之劉與侯皆已賦十餘韻彌明應之如響皆頴脱含譏諷夜盡三更二子思竭不能續因起謝曰尊師非世人也某伏矣願為弟子不敢更論詩道士奮曰不然章不可以不成也又謂劉曰把筆來吾與汝就之即又唱出四十字為八句書訖使讀讀畢謂二子曰章不已就乎二子齊應曰就矣道士曰此皆不足與語此寧為文邪吾就子所能而作耳非吾之所學於師而能者也吾所能者子皆不足以聞也獨文乎哉吾語亦不當聞也吾閉口矣二子大懼皆起立牀下拜曰不敢他有問也願聞一言而已先生稱吾不解人間書敢問解何書請聞此而已道士寂然若無聞也累問不應二子不自得即退就坐道士倚墻睡鼻息如雷鳴二子怛然失色不敢喘斯須曙鼓動鼕鼕二子亦困遂坐睡及覺日已上驚顧覓道士不見即問童奴奴曰天且明道士起出門若將便旋然奴恠乆不返即出到門覔無有也二子驚惋自責若有失者間遂詣余言余不能識其何道士也嘗聞有隐君子彌明豈其人耶韓愈序","content":"巧匠斵山骨刳中事煎烹〈師服〉\n直柄未當權塞口且呑聲〈喜〉\n龍頭縮菌蠢豕腹漲彭亨〈彌明〉\n外苞乾蘚文中有暗浪驚〈師服〉\n在冷足自安遭焚意彌貞〈喜〉\n謬當鼎鼐間妄使水火争〈彌明〉\n大似烈士膽圓如戰馬纓〈師服〉\n上比香爐尖下與鏡面平〈喜〉\n秋瓜未落蔕凍芋強抽萌〈彌明〉\n一塊元氣閉細泉幽竇傾〈師服〉\n不值輸寫處焉知懐抱清〈喜〉\n方當洪鑪然益見小器盈〈彌明〉\n睆睆無刃迹團團類天成〈師服〉\n遥疑龜負圖出曝曉正晴〈喜〉\n旁有雙耳穿上為孤髻撐〈彌明〉\n或訝短尾銚又似無足鐺〈師服〉\n可惜寒食毬擲此傍路坑〈喜〉\n何當出灰炧無計離缾罌〈彌明〉\n陋質荷斟酌狹中愧提擎〈師服〉\n豈能煮仙藥但未汗羊羮〈喜〉\n形模婦女笑度量兒童輕〈彌明〉\n徒示堅重性不過升合盛〈師服〉\n傍似廢轂仰側見折軸横〈喜〉\n時于蚯蚓竅㣲作蒼蠅鳴〈彌明〉\n以兹翻溢愆實負任使誠〈師服〉\n常居顧盼地敢有漏洩情〈喜〉\n寧依暖熱弊不與寒凉并〈彌明〉\n區區徒自效𤨏瑣不足呈〈喜〉\n迴旋但兀兀開闔惟鏗鏗〈師服〉\n全勝瑚璉貴空有口傳名豈比俎豆古不為手所撜磨礱去圭角浸潤著光精願君莫嘲笑此物方施行〈彌明 按此詩韓公意有所諷故借彌明侯喜劉師服以為辭〉","collection":"","collectiondesc":"","poemindex":4},{"author":"韓愈","charstyle":"古體詩","id":61887,"chapter":"卷四十八","chapternum":48,"title":"山石","titledesc":"","content":"山石犖确行徑㣲黄昏到寺蝙蝠飛昇堂坐階新雨足芭蕉葉大支子肥僧言古壁佛畫好以火來照所見稀鋪牀拂席置羮飯疎糲亦足飽我饑夜深静卧百蟲絶清月出嶺光入扉天明獨去無道路出入髙下窮煙霏山紅澗碧紛爛漫時見松櫪皆十圍當流赤足蹋澗石水聲激激風吹衣人生如此自可樂豈必局束為人鞿嗟哉吾黨二三子安得至老不更歸","collection":"","collectiondesc":"","poemindex":5},{"author":"韓愈","charstyle":"古體詩","id":61888,"chapter":"卷四十八","chapternum":48,"title":"汴泗交流贈張僕射","titledesc":"","content":"汴泗交流郡城角築場千步平如削短垣三面繚逶迤擊鼓騰騰樹赤旗新秋朝凉未見日公早結束來何為分曹决勝約前定百馬攢蹄近相映毬驚杖奮合且離紅牛纓紱黄金羈側身轉臂著馬腹霹靂應手神珠馳超遥散漫兩閒暇揮霍紛紜争變化發難得巧意氣麤讙聲四合壯士呼此誠習戰非為劇豈若安坐行良圖當今忠臣不可得公馬莫走須殺賊","collection":"","collectiondesc":"","poemindex":6},{"author":"韓愈","charstyle":"古體詩","id":61889,"chapter":"卷四十八","chapternum":48,"title":"雉帶箭","titledesc":"","content":"原頭火燒静兀兀野雉畏鷹出復沒將軍欲以巧伏人盤馬彎弓惜不發地形漸窄觀者多雉驚弓滿勁箭加衝人决起百餘尺紅翎白鏃隨傾斜將軍仰笑軍吏賀五色離披馬前墮","collection":"","collectiondesc":"","poemindex":7},{"author":"韓愈","charstyle":"古體詩","id":61890,"chapter":"卷四十八","chapternum":48,"title":"贈鄭兵曹","titledesc":"","content":"罇酒相逢十載前君為壯夫我少年罇酒相逢十載後我為壯夫君白首我材與世不相當戢鱗委翅無復望當今賢俊皆周行君何為乎獨遑遑杯行到君莫停手破除萬事無過酒","collection":"","collectiondesc":"","poemindex":8},{"author":"韓愈","charstyle":"古體詩","id":61891,"chapter":"卷四十八","chapternum":48,"title":"桃源圖","titledesc":"","content":"神仙有無何眇芒桃源之説誠荒唐流水盤迴山百轉生綃數幅垂中堂武陵太守好事者題封逺寄南宫下南宫先生忻得之波濤入筆驅文辭文工畫妙各臻極異境怳惚移於斯架巖鑿谷開宫室接屋連牆千萬日嬴顛劉蹶了不聞地坼天分非所恤種桃處處惟開花川原近逺烝紅霞初來猶自念鄉邑嵗乆此地還成家漁舟之子來何所物色相猜更問語大蛇中斷改前王羣馬南渡開新主聽終辭絶共悽然自説經今六百年當時萬事皆眼見不知幾許猶流傳争持酒食來相饋禮數不同罇俎異月明伴宿玉堂空骨冷魂清無夢寐夜半金雞啁哳鳴火輪飛出客心驚人間有累不可住依然離别難為情船開棹進一迴顧萬里蒼蒼煙水暮世俗寧知偽與真至今傳者武陵人","collection":"","collectiondesc":"","poemindex":9},{"author":"韓愈","charstyle":"古體詩","id":61892,"chapter":"卷四十八","chapternum":48,"title":"贈侯喜","titledesc":"","content":"吾黨侯生字叔𨑖呼我持竿釣温水平明鞭馬出都門盡日行行荆棘裏温水㣲茫絶又流深如車轍濶容輈蝦蟇跳過雀兒浴此縱有魚何足求我為侯生不能已盤針擘粒投泥滓晡時堅坐到黄昏手倦目勞方一起暫動還休未可期蝦行蛭渡似皆疑舉竿引線忽有得一寸纔分鱗與鬐是日侯生與韓子良乆歎息相看悲我今行事盡如此此事正好為我規半世遑遑就舉選一名始得紅顔衰人間事勢豈不見徒自辛苦終何為便當提攜妻與子南入箕潁無還時叔𨑖君今氣方鋭我言至切君弗嗤君欲釣魚須逺去大魚豈肯居沮洳","collection":"","collectiondesc":"","poemindex":10},{"author":"韓愈","charstyle":"古體詩","id":61893,"chapter":"卷四十八","chapternum":48,"title":"古意","titledesc":"","content":"太華峰頭玉井蓮開花十丈藕如船冷比雪霜甘比蜜一片入口沉痾痊我欲求之不憚逺青壁無路難夤緣安得長梯上摘實下種七澤根株連","collection":"","collectiondesc":"","poemindex":11},{"author":"韓愈","charstyle":"古體詩","id":61894,"chapter":"卷四十八","chapternum":48,"title":"八月十五夜贈張功曹","titledesc":"","content":"纎雲四卷天無河清風吹空月舒波沙平水息聲影絶一杯相屬君當歌君歌聲酸辭且苦不能聽終涙如雨洞庭連天九疑髙蛟龍出没猩鼯號十生九死到官所幽居黙黙如蔵逃下牀畏蛇食畏藥海氣濕蟄熏腥臊昨者州前搥大皷嗣皇繼聖登夔臯赦書一日行萬里罪從大辟皆除死遷者追迴流者還滌瑕蕩垢朝清班州家申名使家抑坎軻秪得移荆蠻判司卑官不堪説未免捶楚塵埃間同時輩流多上道天路幽險難追攀君歌且休聽我歌我歌今與君殊科一年明月今宵多人生由命非由他有酒不飲奈月何","collection":"","collectiondesc":"","poemindex":12},{"author":"韓愈","charstyle":"古體詩","id":61895,"chapter":"卷四十八","chapternum":48,"title":"謁衡嶽廟遂宿嶽寺題門樓","titledesc":"","content":"五嶽祭秩皆三公四方環鎮嵩當中火維地荒足妖恠天假神柄專其雄噴雲泄霧蔵半腹雖有絶頂誰能窮我來正逢秋雨節隂氣晦昧無清風潛心黙禱若有應豈非正直能感通須臾静掃衆峯出仰見突兀撐青空紫葢連延接天柱石廩騰擲堆祝融森然魄動下馬拜松栢一逕趨靈宫粉墻丹柱動光彩鬼物圖畫填青紅升階傴僂薦脯酒欲以菲薄明其𠂻廟内老人識神意睢盱偵伺能鞠躬手持杯珓導我擲云此最吉餘難同竄逐蠻荒幸不死衣食纔足甘長終侯王將相望乆絶神縱欲福難為功夜投佛寺上髙閣星月揜映雲朣朧猿鳴鐘動不知曙杲杲寒日生於東","collection":"","collectiondesc":"","poemindex":13},{"author":"韓愈","charstyle":"古體詩","id":61896,"chapter":"卷四十八","chapternum":48,"title":"岣嶁山","titledesc":"","content":"岣嶁山尖神禹碑字青石赤形摹竒科斗拳身薤倒披鸞飄鳯泊拏龍螭事嚴跡祕鬼莫窺道人獨上偶見之我來咨嗟涕漣洏千搜萬索何處有森森緑樹猿猱悲","collection":"","collectiondesc":"","poemindex":14},{"author":"韓愈","charstyle":"古體詩","id":61897,"chapter":"卷四十八","chapternum":48,"title":"李花贈張十一署","titledesc":"","content":"江陵城西二月尾花不見桃惟見李風揉雨練雪羞比波濤翻空杳無涘君知此處花何似白花倒燭天夜明羣雞驚鳴官吏起金烏海底初飛來朱輝散射青霞開迷魂亂眼看不得照曜萬樹繁如堆念昔少年著遊燕對花豈省曽辭杯自從流落憂感集欲去未到先思迴秪今四十已如此後日更老誰論哉力擕一罇獨就醉不忍虚擲委黄埃","collection":"","collectiondesc":"","poemindex":15},{"author":"韓愈","charstyle":"古體詩","id":61898,"chapter":"卷四十八","chapternum":48,"title":"寒食日出遊〈公自注張十一院長見示病中憶花九篇寒食日出遊夜歸因以投贈〉","titledesc":"","content":"李花初發君始病我往看君花轉盛走馬城西惆悵歸不忍千株雪相映邇來又見桃與梨交開紅白如争競可憐物色阻擕手空展霜縑吟九咏紛紛落盡泥與塵不共新粧比端正桐華最晩今已繁君不強起時難更關山逺别固其理寸步難見始知命憶昔與君同貶官夜渡洞庭看斗柄豈料生還得一處引袖拭淚悲且慶各言生死兩追隨直置心親無貌敬念君又署南荒吏路指鬼門幽且夐三公盡是知音人曷不薦賢陛下聖囊空甑倒誰救之我今一食日還併自然憂氣損天和安得康強保天性斷寉兩翅鳴何哀縶驥四足氣空横今朝寒食行野外緑楊帀岸蒲芽迸宋玉庭邊不見人輕浪參差魚動鏡自嗟孤賤足瑕疵特見放縱荷寛政飲酒寧嫌𧣴底深題詩尚倚筆鋒勁明宵故欲相就醉有月莫辭當火令","collection":"","collectiondesc":"","poemindex":16},{"author":"韓愈","charstyle":"古體詩","id":61899,"chapter":"卷四十八","chapternum":48,"title":"憶昨行和張十一","titledesc":"","content":"憶昨夾鐘之吕初吹灰上公禮罷元侯迴車載牲牢甕舁酒並召賔客延鄒枚腰金首翠光照耀絲竹迥發清以哀青天白日花草麗玉斚屢舉傾金罍張君名聲座所屬起舞先醉長松摧宿酲未解舊痁作深室静卧聞風雷自期殞命在春序屈指數日憐嬰孩危辭苦語感我耳涙落不揜何漼漼念昔從君渡湘水大帆夜劃窮髙桅陽山鳥路出臨武驛馬拒地驅頻隤踐蛇茹蠱不擇死忽有飛詔從天來伾文未揃崖州熾雖得赦宥恒愁猜近者三姦悉破碎羽窟無底幽黄能眼中了了見鄉國知有歸日眉方開今君縱署天涯吏投檄北去何難哉無妄之憂勿藥喜一善自足禳千災頭輕目朗肌骨健古劍新斸磨塵埃殃消禍散百福併從此直至耉與鮐嵩山東頭伊洛岸勝事不假須穿裁君當先行我待滿沮溺可繼窮年推","collection":"","collectiondesc":"","poemindex":17},{"author":"韓愈","charstyle":"古體詩","id":61900,"chapter":"卷四十八","chapternum":48,"title":"劉生詩","titledesc":"","content":"生名師命其姓劉自少軒輊非常儔棄家如遺來逺遊東走梁宋暨揚州遂凌大江極東陬洪濤舂天禹穴幽越女一笑三年留南逾横嶺入炎州青鯨髙磨波山浮怪魅炫曜堆蛟虬山㺑讙譟猩猩游毒氣爍體黄膏流問胡不歸良有由美酒傾水䏑肥牛妖歌慢舞爛不收倒心迴腸為青眸千金邀顧不可酬乃獨遇之盡綢繆瞥然一餉成十秋昔鬚未生今白頭五管歴徧無賢侯迴望萬里還家羞陽山窮邑惟猿猴手持釣竿逺相投我為羅列陳前修芟蒿斬蓬利鋤耰天星迴環數纔周文學穰穰囷倉稠車輕御良馬力優咄哉識路行勿休往取將相酬恩讐","collection":"","collectiondesc":"","poemindex":18},{"author":"韓愈","charstyle":"古體詩","id":61901,"chapter":"卷四十八","chapternum":48,"title":"鄭羣贈簟","titledesc":"","content":"蘄州笛竹天下知鄭君所寶尤瓌奇擕來當晝不得卧一府傳看黄瑠璃體堅色浄又蔵節盡眼凝滑無瑕疵法曹貧賤衆所易腰腹空大何能為自從五月困暑濕如坐深甑遭烝炊手磨袖拂心語口慢膚多汗真相宜日暮歸來獨惆悵有賣直欲傾家貲誰謂故人知我意卷送八尺含風漪呼奴掃地鋪未了光彩照耀驚童兒青蠅側翅𧎮蝨避肅肅疑有清飈吹倒身甘寢百疾愈却願天日恒炎曦明珠青玉不足報贈子相好無時衰","collection":"","collectiondesc":"","poemindex":19},{"author":"韓愈","charstyle":"古體詩","id":61902,"chapter":"卷四十八","chapternum":48,"title":"遊青龍寺贈崔大補闕","titledesc":"","content":"秋灰初吹季月管日出夘南暉景短友生招我佛寺行正值萬株紅葉滿〈蘓軾曰余讀此句初不曉其故及觀小説鄭䖍寓青龍寺貧無紙取柿葉學書九月柿葉赤而實紅故知退之之詩謂此〉光華閃壁見神鬼赫赫炎官張火傘然雲燒樹火實駢金烏下啄頳虬卵魂翻眼倒忘處所赤氣冲融無間斷有如流傳上古時九輪照燭乾坤旱二三道士席其間靈液屢進頗黎盌忽驚顔色變韶稚卻信靈仙非怪誕桃源迷路竟茫茫棗下悲歌徒纂纂前年嶺隅鄉思發躑躅成山開不筭去嵗羇帆湘水明霜楓千里隨歸伴猿呼鼯嘯鷓鴣啼惻耳酸腸難濯澣思君擕手安能得今者相從敢辭懶由來鈍騃寡參尋况是儒官飽閒散惟君與我同懐抱鋤去陵谷置平坦年少得途未要忙時清諌疏尤宜罕何人有酒身無事誰家多竹門可欵須知節𠉀即風寒幸及亭午猶妍暖南山逼冬轉清瘦刻畫圭角出崖窽當憂復被氷雪埋汲汲來窺誡遲緩","collection":"","collectiondesc":"","poemindex":20},{"author":"韓愈","charstyle":"古體詩","id":61903,"chapter":"卷四十八","chapternum":48,"title":"贈崔立之評事","titledesc":"","content":"崔侯文章苦㨗敏髙浪駕天輸不盡曽從闗外來上都隨身卷軸車連軫朝為百賦猶鬱怒暮作千詩轉遒緊搖毫擲簡自不供頃刻青紅浮海蜃才豪氣猛易語言往往蛟螭雜螻蚓知音自古稱難遇世俗乍見那妨哂勿嫌法官未登朝猶勝赤尉長趨尹時命雖乖心轉壯技能虚富家逾窘念昔塵埃兩相逢争名齟齬持矛楯子時專塲誇觜距余始張軍嚴韅靷爾來但欲保封疆莫學龎涓怯孫臏竄逐新歸厭聞閙齒髪早衰嗟可閔頻䝉怨句刺棄遺豈有閒官敢推引深蔵篋笥時一發戢戢已多如束筍可憐無益費精神有似黄金擲虚牝當今聖人求侍從㧞擢杞梓收楛箘東馬嚴徐已奮飛枚臯即召窮且忍復聞王師西討蜀霜風冽冽摧朝菌走章馳檄在得賢燕雀紛拏要鷹隼竊料二塗必處一豈比恒人長蠢蠢勸君韜養待徴招不用雕琢愁肝腎墻根菊花好沽酒錢帛縱空衣可凖暉暉簷日暖且鮮摵摵井梧疎更殞髙士例須憐麯糵丈夫終莫生畦畛能來取醉任喧呼死後賢愚俱泯泯","collection":"","collectiondesc":"","poemindex":21},{"author":"韓愈","charstyle":"古體詩","id":61904,"chapter":"卷四十八","chapternum":48,"title":"永貞行","titledesc":"","content":"君不見古皇亮陰未出令小人乗時偷國柄北軍百萬虎與貔天子自將非他師一朝奪印付私黨懔懔朝士何能為狐鳴梟噪争署置䁑睒跳踉相嫵媚夜作詔書朝拜官超資越序曽無難公然白日受賄賂火齊磊落堆金盤元臣故老不敢語晝卧涕泣何汍瀾董賢三公誰復惜侯景九錫行可歎國家功髙徳且厚天位未許庸夫干我皇卓犖信英主文如太宗武髙祖膺圖受禪登明堂共流幽州鯀死羽四門肅穆賢俊登數君匪親豈其朋郎官清要為世稱荒郡迫野嗟可矜湖波連天日相騰蠻俗生梗瘴癘烝江氛嶺祲昬若凝一蛇兩頭見未曽怪鳥鳴喚令人憎蠱蟲羣飛夜撲燈雄虺毒螫墮股肱食中置藥肝心崩左右使令詐難憑慎勿浪言常兢兢吾嘗同僚情可勝具書目見非妄徴嗟爾既往宜為懲","collection":"","collectiondesc":"","poemindex":22}]