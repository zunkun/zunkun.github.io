[{"id":66731,"chapter":"卷一百","chapternum":100,"charstyle":"神仙詩","title":"答人","titledesc":"","collection":"","collectiondesc":"","poemindex":1,"author":"太上隠者","content":"偶來松樹下，高枕石頭眠。\n山中無厯日，寒盡不知年。\n"},{"id":66732,"chapter":"卷一百","chapternum":100,"charstyle":"神仙詩","title":"負薪吟","titledesc":"","collection":"","collectiondesc":"","poemindex":2,"author":"許宣平","content":"負薪朝出賣，沽酒日西歸。\n路人莫問歸何處，穿白雲行入翠微。\n"},{"id":66733,"chapter":"卷一百","chapternum":100,"charstyle":"神仙詩","title":"菴壁題詩","titledesc":"","collection":"","collectiondesc":"","poemindex":3,"author":"許宣平","content":"隱居三十載，石室南山巔。\n靜夜翫明月，清朝飲碧泉。\n樵人歌壠上，谷鳥戲巗前。\n樂矣不知老，都忘甲子年。\n"},{"id":66734,"chapter":"卷一百","chapternum":100,"charstyle":"神仙詩","title":"見李白詩又吟","titledesc":"","collection":"","collectiondesc":"","poemindex":4,"author":"許宣平","content":"一池荷葉衣無盡，兩畝黄精食有餘。\n又被人來尋討著，移菴不免更深居〈李白訪宣平不得乃題詩於菴壁曰我吟傳舍詩來訪仙人居烟嶺迷高跡雲林隔太虛窺庭但蕭索倚杖空躊蹰應化遼天鶴歸當千載餘宣平歸菴見壁詩因題此〉。\n"},{"id":66735,"chapter":"卷一百","chapternum":100,"charstyle":"神仙詩","title":"古丈夫吟","titledesc":"","collection":"","collectiondesc":"","poemindex":5,"author":"芙蓉峰古丈夫毛女","content":"餌柏身輕疊嶂間，是非無意到塵寰。\n冠裳暫備論浮世，一餉雲遊碧落閒。\n"},{"id":66736,"chapter":"卷一百","chapternum":100,"charstyle":"神仙詩","title":"毛女吟","titledesc":"","collection":"","collectiondesc":"","poemindex":6,"author":"芙蓉峰古丈夫毛女","content":"誰知古是與今非，閒躡青霞與翠微。\n簫管秦樓應寂寂，彩雲空惹薜蘿衣。\n"},{"id":66737,"chapter":"卷一百","chapternum":100,"charstyle":"神仙詩","title":"題邢州開元寺","titledesc":"","collection":"","collectiondesc":"","poemindex":7,"author":"鍾離權","content":"得道高僧不易逢，幾時歸去願相從。\n自言住處連滄海，别是蓬萊第一峰。\n"},{"id":66738,"chapter":"卷一百","chapternum":100,"charstyle":"神仙詩","title":"題邢州開元寺","titledesc":"","collection":"","collectiondesc":"","poemindex":8,"author":"鍾離權","content":"莫怪追歡笑語頻，尋思離亂好傷神。\n閒來屈指從頭數，得見清平有幾人。\n"},{"id":66739,"chapter":"卷一百","chapternum":100,"charstyle":"神仙詩","title":"贈薛道士","titledesc":"","collection":"","collectiondesc":"","poemindex":9,"author":"吕巖","content":"落魄薛道士，年高無白髭。\n雲中卧㸔石，雪裏去尋碑。\n誇我吃大酒，嫌人念小詩。\n不知甚麽漢，一任輩流嗤。\n"},{"id":66740,"chapter":"卷一百","chapternum":100,"charstyle":"神仙詩","title":"送鍾離先生","titledesc":"","collection":"","collectiondesc":"","poemindex":10,"author":"吕巖","content":"得道來來相見難，又聞東去幸仙壇。\n杖頭春色一壺酒，頂上雲攢五岳冠。\n飲海龜兒人不識，燒山符手鬼難看。\n先生此去身須老，乞與貧儒換骨丹。\n"},{"id":66741,"chapter":"卷一百","chapternum":100,"charstyle":"神仙詩","title":"贈人","titledesc":"","collection":"","collectiondesc":"","poemindex":11,"author":"吕巖","content":"羅浮道士誰同流，草衣木食輕王侯。\n世間甲子管不得，壺裏乾坤只自由。\n數著殘棋江月曉，一聲長嘯海山秋。\n飲餘囘首話歸路，遙指白雲天際頭。\n"},{"id":66742,"chapter":"卷一百","chapternum":100,"charstyle":"神仙詩","title":"題壁","titledesc":"","collection":"","collectiondesc":"","poemindex":12,"author":"吕巖","content":"朝遊岳鄂暮蒼梧，袖裏青蛇膽氣麤。\n三醉岳陽人不識，朗吟飛過洞庭湖。\n"},{"id":66743,"chapter":"卷一百","chapternum":100,"charstyle":"神仙詩","title":"題沈東老壁","titledesc":"","collection":"","collectiondesc":"","poemindex":13,"author":"吕巖","content":"西隣已富憂不足，東老雖貧樂有餘。\n白酒釀來緣好客，黄金散盡為收書〈按東老宋人因巖係唐進士故附及〉。\n"},{"id":66744,"chapter":"卷一百","chapternum":100,"charstyle":"神仙詩","title":"令牧童答鍾弱翁","titledesc":"","collection":"","collectiondesc":"","poemindex":14,"author":"吕巖","content":"草鋪横野六七里，笛弄晚風三四聲。\n歸來飽飯黄昏後，不脱蓑衣卧月明〈弱翁帥平涼一方士通謁有牧童牽黄犢隨之弱翁指牧童曰道士頗能賦此乎方士笑曰不煩我語是兒能之牧童乃操筆大書云云方士即吕公也〉。\n"},{"id":66745,"chapter":"卷一百","chapternum":100,"charstyle":"神仙詩","title":"醉吟","titledesc":"","collection":"","collectiondesc":"","poemindex":15,"author":"許碏","content":"閬苑花前是醉鄉，踏翻王母九霞觴。\n羣仙拍手嫌輕薄，謫向人間作酒狂。\n"},{"id":66746,"chapter":"卷一百","chapternum":100,"charstyle":"神仙詩","title":"行吟","titledesc":"","collection":"","collectiondesc":"","poemindex":16,"author":"譚峭","content":"線作長江扇作天，靸鞋抛向海東邊。\n蓬萊信道無多路，只在譚生拄杖前。\n"},{"id":66747,"chapter":"卷一百","chapternum":100,"charstyle":"神仙詩","title":"贈僧昭瑩","titledesc":"","collection":"","collectiondesc":"","poemindex":17,"author":"沈廷瑞","content":"南北東西路，人生㑹不無。\n早曾依閣皂，又却上玄都。\n雲片隨天濶，泉聲落石孤。\n何期早相遇，樂共煮菖蒲〈延瑞化於玉笥山後二年有閣皂山僧昭瑩遇之問所往云暫尋知巳留詩别昭瑩後到玉笥山話及方知其尸解而去耳〉。\n"},{"id":66748,"chapter":"卷一百","chapternum":100,"charstyle":"神仙詩","title":"幽棲觀","titledesc":"","collection":"","collectiondesc":"","poemindex":18,"author":"許堅","content":"仙翁上昇去，丹井寄晴壑。\n山色接天台，湖光照寥廓。\n玉洞絶無人，老檜猶棲鶴。\n我欲掣青蛇，他時沖碧落。\n"},{"id":66749,"chapter":"卷一百","chapternum":100,"charstyle":"神仙詩","title":"題茆山觀","titledesc":"","collection":"","collectiondesc":"","poemindex":19,"author":"許堅","content":"嘗恨清風千載鬱，洞天今得恣遊遨。\n松楸一色古壇靜，鸞鶴不來青漢高。\n茅氏井寒丹巳化，元宗碑斷夢仍勞。\n分明有個長生路，休向紅塵歎二毛。\n"},{"id":66750,"chapter":"卷一百","chapternum":100,"charstyle":"神仙詩","title":"題閣皂觀","titledesc":"","collection":"","collectiondesc":"","poemindex":20,"author":"伊用昌","content":"花洞門前吠似雷，險聲流斷俗塵埃。\n雨噴山脚毒龍起，月照松梢孤鶴囘。\n羅幕秋高添碧翠，畫簾時捲到樓臺。\n兩壇詩客何年去，去後門關更不開。\n"},{"id":66751,"chapter":"卷一百","chapternum":100,"charstyle":"神仙詩","title":"送青城丈人酒","titledesc":"","collection":"","collectiondesc":"","poemindex":21,"author":"紫微孫處士","content":"深羨青城好洞天，白龍一覺巳千年。\n鋪雲枕石長松下，朝退看書盡日眠。\n"},{"id":66752,"chapter":"卷一百","chapternum":100,"charstyle":"神仙詩","title":"贈樊夫人","titledesc":"","collection":"","collectiondesc":"","poemindex":22,"author":"裴航","content":"向為胡越猶懷想，況遇天仙隔錦屏。\n儻若玉京朝㑹去，願隨鸞鶴入青㝠〈夫人名雲翹劉仙君綱之妻也長慶中航下第遊鄂渚偶與夫人同載航見其有國色慕之賂侍妾裊煙以詩達意〉。\n"},{"id":66753,"chapter":"卷一百","chapternum":100,"charstyle":"神仙詩","title":"答裴航","titledesc":"","collection":"","collectiondesc":"","poemindex":23,"author":"樊夫人","content":"一飲瓊漿百感生，玄霜擣盡見雲英。\n藍橋便是神仙窟，何必﨑嶇上玉清〈夫人得航詩若不聞使裊烟持詩答航航亦未達詩之㫖趣後於藍橋向老嫗求漿飲嫗呼女雲英擎漿與航英色芳麗航憶夫人詩句異之願聘焉嫗言巳有靈丹須玉杵臼擣之必以此為聘當相與航購得之嫗仍令航擣藥百日嫗吞之先入洞吿姻戚來迎航及女就禮引見諸賓一仙嫗謂航應相識否航不省曰不憶鄂渚同舟事乎航驚怛陳謝始知夫人即妻之姊後航及妻入玉峯洞為上仙〉。\n"},{"id":66754,"chapter":"卷一百","chapternum":100,"charstyle":"神仙詩","title":"贈文簫","titledesc":"","collection":"","collectiondesc":"","poemindex":24,"author":"吳彩鸞","content":"若能相伴陟仙壇，應得文簫駕彩鸞。\n自有繡𥜗並甲帳，瑶臺不怕雪霜寒〈鍾陵西山館中秋游女甚盛太和末有書生文簫覩一姝甚妙相盼不去歌云云歌罷穿大松徑捫山險上升生躡其踪姝相引至絶頂忽風雨有仙童持天判云吳彩鸞私慾謫民妻一紀乃與生下山歸松陵〉。\n"},{"id":66755,"chapter":"卷一百","chapternum":100,"charstyle":"神仙詩","title":"題寺廊柱","titledesc":"","collection":"","collectiondesc":"","poemindex":25,"author":"慈恩塔院女仙","content":"皇子陂頭好月明，忘却華筵到曉行。\n煙收山底翠黛横，折得荷花逺恨生。\n"},{"id":66756,"chapter":"卷一百","chapternum":100,"charstyle":"神仙詩","title":"題寺廊柱","titledesc":"","collection":"","collectiondesc":"","poemindex":26,"author":"慈恩塔院女仙","content":"湖水團團夜如鏡，碧樹紅花相掩映。\n北斗䦨干移曉柄，有似佳期常不定〈太和三年長安慈恩寺塔院月夕忽見一美婦人從三四青衣來繞佛塔言笑甚有風味囘顧侍婢白與院主借筆硯來乃于北廊柱上題詩院主執燭出視悉變為白鶴沖天去書迹至今尚存焉〉。\n"},{"id":66757,"chapter":"卷一百","chapternum":100,"charstyle":"神仙詩","title":"桐廬令鄭鋒宅賦","titledesc":"","collection":"","collectiondesc":"","poemindex":27,"author":"郎子神","content":"忽然湖上片雲飛，不覺舟中雨濕衣。\n折得蓮花渾忘却，空將荷葉蓋頭歸〈鋒集諸賢與神獻酬數百言各為詩一章神亦率然誦詩一首曰衆人莫厠笑又云此作亦頗蹀躞〉。\n"},{"id":66758,"chapter":"卷一百","chapternum":100,"charstyle":"神仙詩","title":"同沈恭子遊虎丘寺有作","titledesc":"","collection":"","collectiondesc":"","poemindex":28,"author":"清逺道士","content":"我本長殷周，遭罹歴秦漢。\n四瀆與五岳，名山盡幽竄。\n及此寰區中，始有近峰翫。\n近峰何鬱鬱，平湖渺瀰漫。\n吟俛川之陰，步上山之岸。\n山川共澄澈，光彩交凌亂。\n白雲蓊欲歸，青松忽消半。\n客去川鳥靜，人來山鳥散。\n谷深中見日，崖幽曉非旦。\n聞子盛遊遨，風流足詞翰。\n嘉兹好松石，一言常累歎。\n勿謂余鬼神，忻君共幽贊〈顔魯公刻此詩虎丘巖際魯公有和作李徳裕皮陸繼和〉。\n"},{"id":66759,"chapter":"卷一百","chapternum":100,"charstyle":"神仙詩","title":"春陽曲","titledesc":"","collection":"","collectiondesc":"","poemindex":29,"author":"夢中美人","content":"長安少女踏春陽，何處春陽不斷腸。\n舞袖弓彎渾忘却，羅衣空換九秋霜〈貞元中有帥家子邢鳯居長安平康里南質一大第即其寢而晝偃夢一美人古裝高鬟長眉執卷而吟鳯發其卷美人曰君必欲傳之無過一篇取彩箋傳其春陽曲問曲中弓彎何謂美人云父母教妾為此舞乃起整衣張袖舞教拍為弓彎狀以示鳯既罷辭去鳯覺仍於襟袖得其詞〉。\n"},{"id":66760,"chapter":"卷一百","chapternum":100,"charstyle":"神仙詩","title":"白蘋洲吟","titledesc":"","collection":"","collectiondesc":"","poemindex":30,"author":"碧衣女子","content":"碧水色堪染，白蓮香正濃。\n分飛俱有恨，此别幾時逢。\n藕隱玲瓏玉，花藏縹緲容。\n何當假雙翼，聲影暫相從〈張確嘗遊霅上白蘋洲見二碧衣女子攜手吟此確逐之化為翡翠飛去〉。\n"},{"id":66761,"chapter":"卷一百","chapternum":100,"charstyle":"神仙詩","title":"陽春曲","titledesc":"","collection":"","collectiondesc":"","poemindex":31,"author":"殷七七","content":"愁見唱陽春，令人離腸結。\n郎去未歸家，栁自飄香雪〈七七有異術過潤州與客飲云某有藝侑歡顧屏上畫婦人曰可歌陽春曲婦人應聲遂歌其音清亮似從屏中出如此者十餘曲〉。\n"},{"id":66762,"chapter":"卷一百","chapternum":100,"charstyle":"神仙詩","title":"丈人山詩","titledesc":"","collection":"","collectiondesc":"","poemindex":32,"author":"李真","content":"春凍曉韉露重，夜寒幽枕雲生。\n豈是與山無素，丈人著帽相迎。\n"},{"id":66763,"chapter":"卷一百","chapternum":100,"charstyle":"神仙詩","title":"聯句","titledesc":"","collection":"","collectiondesc":"","poemindex":33,"author":"崔常侍","content":"牀頭錦衾斑復斑，架上朱衣殷復殷。\n空庭朗月閒復閒，夜長路逺山復山〈有中官宿官坡館燈下見有三人至皆古衣冠相謂曰崔常侍來何遲俄有一人續至悽悽然有離别之意蓋崔常侍也舉酒賦詩聯句末即崔常侍之詞也中官將起四人相顧大嘯而去〉。\n"},{"id":66764,"chapter":"卷一百","chapternum":100,"charstyle":"近體詩","title":"哥舒歌","titledesc":"","collection":"","collectiondesc":"","poemindex":34,"author":"西鄙人","content":"北斗七星高，哥舒夜帶刀。\n至今窺牧馬，不敢過臨洮。\n"},{"id":66765,"chapter":"卷一百","chapternum":100,"charstyle":"古體詩","title":"春","titledesc":"","collection":"","collectiondesc":"","poemindex":35,"author":"無名氏","content":"褭褭春風吹水國，金鴉影煖南山北。\n蒲抽小劍割湘波，栁拂長眉舞春色。\n白銅堤下煙蒼蒼，林端細蕊參差香。\n綠桑枝下見桃葉，迴看青雲空斷腸。\n"},{"id":66766,"chapter":"卷一百","chapternum":100,"charstyle":"古體詩","title":"春","titledesc":"","collection":"","collectiondesc":"","poemindex":36,"author":"無名氏","content":"烏足遲遲日宫裏，天門擊鼓龍蛇起。\n風師剪翠換枯條，青帝挼藍染江水。\n蜂蝶繽紛抱香蕊，錦鱗跳擲紅雲尾。\n繡衣白馬不歸來，雙成倚檻春心醉。\n"},{"id":66767,"chapter":"卷一百","chapternum":100,"charstyle":"古體詩","title":"夏","titledesc":"","collection":"","collectiondesc":"","poemindex":37,"author":"無名氏","content":"赤帝旗迎火雲起，南山石裂呉牛死。\n繡楹夜夜箔蝦鬚，象榻重重簟湘水。\n彤彤日脚燒冰井，古陌塵飛野烟靜。\n漢帝高堂汗若珠，班姬明月無停影。\n"},{"id":66768,"chapter":"卷一百","chapternum":100,"charstyle":"古體詩","title":"秋","titledesc":"","collection":"","collectiondesc":"","poemindex":38,"author":"無名氏","content":"月色驅秋下穹昊，梁間燕語辭巢蚤。\n古苔凝紫貼瑶階，露槿啼紅墮江草。\n越客羇魂挂長道，西風欲揭南山倒。\n粉蛾恨骨不勝衣，映門楚碧蟬聲老。\n"},{"id":66769,"chapter":"卷一百","chapternum":100,"charstyle":"古體詩","title":"冬","titledesc":"","collection":"","collectiondesc":"","poemindex":39,"author":"無名氏","content":"蒼茫枯磧陰雲滿，古木號空晝光短。\n雲擁三峰嶽色低，冰堅九曲河聲斷。\n浩汗霜風刮天地，温泉火井無生意。\n澤國龍蛇凍不伸，南山瘦柏消殘翠。\n"},{"id":66770,"chapter":"卷一百","chapternum":100,"charstyle":"古體詩","title":"雞頭","titledesc":"","collection":"","collectiondesc":"","poemindex":40,"author":"無名氏","content":"湖浪參差疊寒玉，水仙曉展缽盤綠。\n淡黄根老栗皺圓，染青刺短金罌熟。\n紫羅小囊光𦂳蹙，一掬真珠藏蝟腹。\n樷樷引觜傍蓮洲，滿川恐作天雞哭。\n"},{"id":66771,"chapter":"卷一百","chapternum":100,"charstyle":"古體詩","title":"紅薔薇","titledesc":"","collection":"","collectiondesc":"","poemindex":41,"author":"無名氏","content":"九天碎霞明澤國，造化工夫潛剪刻。\n淺碧眉長約細枝，深紅刺短鈎春色。\n晴日當樓曉香歇，錦帶盤空欲成結。\n謝豹聲催麥隴秋，春風吹落猩猩血。\n"},{"id":66772,"chapter":"卷一百","chapternum":100,"charstyle":"古體詩","title":"斑竹簟","titledesc":"","collection":"","collectiondesc":"","poemindex":42,"author":"無名氏","content":"龍鱗滿牀波浪濕，血光㸃㸃湘娥泣。\n一片晴霞凍不起，深沈盡訝鮫人立。\n百朶排花蜀纈明，珊瑚枕滑葛衣輕。\n閒𥦗獨卧曉不起，冷浸羇魂錦江裏。\n"},{"id":66773,"chapter":"卷一百","chapternum":100,"charstyle":"古體詩","title":"聽琴","titledesc":"","collection":"","collectiondesc":"","poemindex":43,"author":"無名氏","content":"六律鏗鏘間宫徵，伶倫寫入梧桐尾。\n七條瘦玉叩寒星，萬派流泉哭纎指。\n空山雨脚隨雲起，古木燈青嘯山鬼。\n田文墮淚曲未終，子規啼血哀猿死。\n"},{"id":66774,"chapter":"卷一百","chapternum":100,"charstyle":"古體詩","title":"石榴","titledesc":"","collection":"","collectiondesc":"","poemindex":44,"author":"無名氏","content":"蟬嘯秋雲槐葉齊，石榴㕿老庭枝低。\n流霞色染紫罌粟，黄蠟紙苞紅瓠犀。\n玉刻冰壺含露濕，斒斑似帶湘娥泣。\n蕭娘初嫁嗜甘酸，嚼破冰精千萬粒。\n"},{"id":66775,"chapter":"卷一百","chapternum":100,"charstyle":"古體詩","title":"小蘇家","titledesc":"","collection":"","collectiondesc":"","poemindex":45,"author":"無名氏","content":"雙月謳䛩輾秋碧，細風斜掩神仙宅。\n麥門冬長馬鬛青，茱萸蕊綻蠅頭赤。\n流蘇斗帳懸高壁，綵鳯盤龍繳香額。\n堂内月娥横剪波，倚門腸斷蝦鬚隔。\n"},{"id":66776,"chapter":"卷一百","chapternum":100,"charstyle":"古體詩","title":"斑竹","titledesc":"","collection":"","collectiondesc":"","poemindex":46,"author":"無名氏","content":"濃綠疎莖遶湘水，春風抽出蛟龍尾。\n色抱霜花粉黛光，枝撑蜀錦紅霞起。\n交戛敲欹無俗聲，滿林風曳刀槍横。\n瘢痕苦雨洗不落，猶帶湘娥淚血腥。\n嫋娜梢頭埽秋月，影穿林下疑殘雪。\n我今慙愧子猷心，解愛此君名不滅。\n"},{"id":66777,"chapter":"卷一百","chapternum":100,"charstyle":"古體詩","title":"天竺國胡僧水晶念珠","titledesc":"","collection":"","collectiondesc":"","poemindex":47,"author":"無名氏","content":"天竺胡僧踏雲立，紅精素貫蛟人泣。\n細影疑隨爛火銷，圓光恐滴袈裟濕。\n夜梵西天千佛聲，指輪次第驅寒星。\n若非月下滴秋露，則是井底圓春冰。\n凄清妙麗應難並，眼界真如意珠靜。\n碧蓮花下獨提攜，堅潔何如幻泡影。\n"},{"id":66778,"chapter":"卷一百","chapternum":100,"charstyle":"古體詩","title":"白雪歌","titledesc":"","collection":"","collectiondesc":"","poemindex":48,"author":"無名氏","content":"皇穹何處飛瓊屑，散下人間作春雪。\n五花馬踏白雲衢，七香車碾瑶墀月。\n蘇嵒乳洞擁山家，澗藤古栗盤銀虵。\n寒郊複疊鋪栁絮，古磧爛漫吹蘆花。\n流泉不下孤汀咽，斷臂老猿聲欲絶。\n鳥啄冰潭玉鏡開，風敲簷溜水晶折。\n拂户初疑粉蝶飛，看山又訝白鷗歸。\n孫康凍死讀書闈，火井不暖温泉微。\n"},{"id":66779,"chapter":"卷一百","chapternum":100,"charstyle":"古體詩","title":"琵琶","titledesc":"","collection":"","collectiondesc":"","poemindex":49,"author":"無名氏","content":"粉胸繡臆誰家女，香撥星星共春語。\n七盤嶺上走鸞鈴，十二峯頭弄雲雨。\n千悲萬恨四五絃，絃中甲馬聲駢闐。\n山僧撲破琉璃缽，壯士擊折珊瑚鞭。\n珊瑚鞭折聲交戞，玉盤傾瀉真珠滑。\n海神驅趂夜濤囘，江娥蹙踏春冰裂。\n滿座紅粧盡淚垂，望鄉之客不勝悲。\n曲終調絶忽飛去，洞庭月落孤雲歸。\n"},{"id":66780,"chapter":"卷一百","chapternum":100,"charstyle":"近體詩","title":"留贈偃師主人","titledesc":"","collection":"","collectiondesc":"","poemindex":50,"author":"無名氏","content":"孤城漏未殘，徒侣拂征鞍。\n洛北去愁逺，淮西歸夢䦨。\n曉燈迴壁暗，晴雪捲簾寒。\n更盡主人酒，出門行路難。\n"},{"id":66781,"chapter":"卷一百","chapternum":100,"charstyle":"近體詩","title":"宴李家宅","titledesc":"","collection":"","collectiondesc":"","poemindex":51,"author":"無名氏","content":"畫屏深掩瑞雲光，羅綺花飛白玉堂。\n銀榼酒傾魚尾倒，金爐灰滿爇心香。\n輕揺綠水青蛾飲，亂觸紅絲皓腕狂。\n今日恩榮許同聽，不辭沈醉一千觴。\n"},{"id":66782,"chapter":"卷一百","chapternum":100,"charstyle":"近體詩","title":"長信宫","titledesc":"","collection":"","collectiondesc":"","poemindex":52,"author":"無名氏","content":"細草侵堦亂碧鮮，宫門深鎖綠楊天。\n珠簾欲捲擡秋水，羅幌微開動冷烟。\n風引漏聲過枕上，月遷花影到𥦗前。\n獨挑殘焰魂堪斷，恨却青娥悞少年。\n"},{"id":66783,"chapter":"卷一百","chapternum":100,"charstyle":"近體詩","title":"驪山感懷","titledesc":"","collection":"","collectiondesc":"","poemindex":53,"author":"無名氏","content":"武帝尋仙駕海遊，禁門高閉水空流。\n深宫帶日年年色，翠栢凝煙夜夜愁。\n鸞鳯影沈歸萬古，歌鐘聲斷夢千秋。\n晚來惆悵無人會，雲雨能飛傍玉樓。\n"},{"id":66784,"chapter":"卷一百","chapternum":100,"charstyle":"近體詩","title":"遊朱坡故少保杜公林亭","titledesc":"","collection":"","collectiondesc":"","poemindex":54,"author":"無名氏","content":"杜陵池館洛城東，孤島迴汀路不窮。\n高岫乍疑三峽近，逺波初似五湖通。\n梧桐葉暗蕭蕭雨，菱荇花香澹澹風。\n還有昔時巢燕在，飛來飛去畫堂空。\n"},{"id":66785,"chapter":"卷一百","chapternum":100,"charstyle":"近體詩","title":"經漢武泉","titledesc":"","collection":"","collectiondesc":"","poemindex":55,"author":"無名氏","content":"芙蓉池苑起清秋，漢武泉聲落御溝。\n他日江山映蓬鬢，二年楊栁别漁舟。\n竹間駐馬題詩去，物外何人識醉遊。\n盡把歸心付紅葉，晚來隨水向東流。\n"},{"id":66786,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":56,"author":"無名氏","content":"近寒食雨草萋萋，著麥苗風映栁堤。\n早是有家歸未得，杜鷗休向耳邊啼。\n"},{"id":66787,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":57,"author":"無名氏","content":"春光冉冉歸何處，更向樽前把一杯。\n盡日問花花不語，為誰零落為誰開。\n"},{"id":66788,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":58,"author":"無名氏","content":"水紋珍簟思悠悠，千里佳期一夕休。\n從此無心愛良夜，任他明月下西樓。\n"},{"id":66789,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":59,"author":"無名氏","content":"數日相隨兩不忘，郎心如妾妾如郎。\n出門便是東西路，把取紅牋各斷腸。\n"},{"id":66790,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":60,"author":"無名氏","content":"無定河邊暮角聲，赫連臺畔旅人情。\n函關歸路千餘里，一夕西風白髮生。\n"},{"id":66791,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":61,"author":"無名氏","content":"花落長川草色青，暮山重疊雨冥冥。\n逢春便覺飛蓬苦，今日分飛一涕零。\n"},{"id":66792,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":62,"author":"無名氏","content":"洛陽才子鄰簫恨，湘水佳人錦瑟愁。\n今昔兩成惆悵事，臨卭春盡暮江流。\n"},{"id":66793,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":63,"author":"無名氏","content":"浙江輕浪去悠悠，望海樓吹望海愁。\n莫怪鄉心隨魄斷，十年為客在他州。\n"},{"id":66794,"chapter":"卷一百","chapternum":100,"charstyle":"近體詩","title":"聽唱鷓鴣","titledesc":"","collection":"","collectiondesc":"","poemindex":64,"author":"無名氏","content":"金谷歌傳第一流，鷓鴣清怨碧雲愁。\n夜來省得曾聞處，萬里月明湘水流。\n"},{"id":66795,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":65,"author":"無名氏","content":"青天無雲月如燭，露泣棃花白如玉。\n子規一夜啼到明，美人獨在空房宿。\n"},{"id":66796,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":66,"author":"無名氏","content":"空賜羅衣不賜恩，一薰香後一銷魂。\n雖然舞袖何曾舞，常對春風裛淚痕。\n"},{"id":66797,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":67,"author":"無名氏","content":"不洗殘粧凭繡牀，却嫌鸚鵡繡鴛鴦。\n迴鍼刺到雙飛處，憶著征夫淚數行。\n"},{"id":66798,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":68,"author":"無名氏","content":"眼想心思夢裏驚，無人知我此時情。\n不如池上鴛鴦鳥，雙宿雙飛過一生。\n"},{"id":66799,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":69,"author":"無名氏","content":"一去遼陽繫夢魂，忽傳征騎到中門。\n紗𥦗不肯施紅粉，徒遣蕭郎問淚痕。\n"},{"id":66800,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":70,"author":"無名氏","content":"鶯啼露冷酒初醒，罨畫樓臺曉角鳴。\n翠羽帳中人夢覺，寳釵斜墜枕函聲。\n"},{"id":66801,"chapter":"卷一百","chapternum":100,"charstyle":"近體詩","title":"雜詩","titledesc":"","collection":"","collectiondesc":"","poemindex":71,"author":"無名氏","content":"兩心不語暗知情，燈下裁縫月下行。\n行到階前知未睡，夜深聞放剪刀聲。\n"},{"id":66802,"chapter":"卷一百","chapternum":100,"charstyle":"近體詩","title":"雜詞","titledesc":"","collection":"","collectiondesc":"","poemindex":72,"author":"無名氏","content":"行人南北分征路，流水東西接御溝。\n終日坡前怨離别，漫名長樂是長愁。\n"},{"id":66803,"chapter":"卷一百","chapternum":100,"charstyle":"近體詩","title":"雜詞","titledesc":"","collection":"","collectiondesc":"","poemindex":73,"author":"無名氏","content":"偏倚繡牀愁不起，雙垂玉筯翠鬟低。\n卷簾相待無消息，夜合花開日又西。\n"},{"id":66804,"chapter":"卷一百","chapternum":100,"charstyle":"近體詩","title":"雜詞","titledesc":"","collection":"","collectiondesc":"","poemindex":74,"author":"無名氏","content":"悔將淚眼向東開，特地愁從望裏來。\n三十六峰猶不見，況伊如燕這身材。\n"}]