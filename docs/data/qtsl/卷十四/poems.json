[{"author":"岑參","charstyle":"古體詩","id":58346,"chapter":"卷十四","chapternum":14,"title":"初過隴山途中呈宇文判官","titledesc":"","content":"一驛過一驛驛騎如星流平眀發咸陽暮及隴山頭隴水不可聽嗚咽令人愁沙塵撲馬汗霧露凝貂裘西來誰家子自道新封侯前月發安西路上無停留都䕶猶未到來時在西州十日過沙磧終朝風不休馬走碎石中四蹄皆血流萬里奉王事一身無所求也知塞垣苦豈為妻子謀山口月欲出先照闗城樓谿流與松風靜夜相颼飀别家賴歸夢山塞多離憂與子且㩦手不愁前路脩","collection":"","collectiondesc":"","poemindex":1},{"author":"岑參","charstyle":"古體詩","id":58347,"chapter":"卷十四","chapternum":14,"title":"秋夜宿仙遊寺南凉堂呈謙道人","titledesc":"","content":"太乙連太白兩山知幾重路盤石門窄匹馬行才通日西到山寺林下逄支公昨夜山北時星星聞此鐘秦女去已久仙臺在中峰簫聲不可聞此地留遺蹤石潭積黛色每歲投金龍亂流爭迅湍噴薄如雷風夜來聞清磬月出蒼山空空山滿清光水樹相玲瓏廻廊映密竹秋殿隱深松燈影落前谿夜宿水聲中愛兹林巒好結宇向谿東相識唯山僧鄰家一釣翁林晚栗初拆枝寒梨已紅物幽興易愜事勝趣彌濃願謝區中縁永依金人宫寄報乘輦客簪裾爾何容","collection":"","collectiondesc":"","poemindex":2},{"author":"岑參","charstyle":"古體詩","id":58348,"chapter":"卷十四","chapternum":14,"title":"宿太白東谿李老舍即事寄弟姪","titledesc":"","content":"渭上秋雨過北風何騷騷天晴諸山出太白峯最髙主人東谿老兩耳生長毫逺近知百歲子孫皆二毛中庭井欄上一架獼猴桃石泉飯香稉酒甕開新糟愛兹田中趣始悟世上勞我行有勝事書此寄爾曹","collection":"","collectiondesc":"","poemindex":3},{"author":"岑參","charstyle":"古體詩","id":58349,"chapter":"卷十四","chapternum":14,"title":"終南雲際精舍尋法澄上人不遇歸髙冠東潭石淙望秦嶺微雨作貽友人","titledesc":"","content":"昨夜雲際宿旦從西峯回不見林中僧微雨潭上來諸峯皆青翠秦嶺獨不開石鼓有時鳴秦王安在哉東南雲開處突兀獼猴臺崖口懸瀑流半空白皚皚噴壁四時雨傍村終日雷北瞻長安道日夕生塵埃若訪張仲蔚衡門滿蒿萊","collection":"","collectiondesc":"","poemindex":4},{"author":"岑參","charstyle":"古體詩","id":58350,"chapter":"卷十四","chapternum":14,"title":"至大梁却寄匡城主人","titledesc":"","content":"一從棄魚釣十載干明王無由謁天階却欲歸滄浪仲秋至東郡遂見天雨霜昨日夢故山蕙草色已黄平明辭鐵丘薄暮遊大梁仲秋蕭條景拔刺飛鵞鶬四郊陰氣閉萬里無皛光長風吹白茅野火燒枯桑故人南燕吏籍籍名更香聊以玉壺贈置之君子堂","collection":"","collectiondesc":"","poemindex":5},{"author":"岑參","charstyle":"古體詩","id":58351,"chapter":"卷十四","chapternum":14,"title":"武威送劉單判官赴安西行營便呈髙開府","titledesc":"","content":"熱海亘鐵門火山赫金方白草磨天涯胡沙莽茫茫夫子佐戎幕其鋒利如霜中歲學兵符不能守文章功業須及時立身有行藏男兒感忠義萬里忘越鄉孟夏邉候遲胡國草木長馬疾過飛鳥天窮超夕陽都䕶新出師五月發軍裝甲兵二百萬錯落黄金光揚旗拂崑崙伐鼔震蒲昌太白引官軍天威臨大荒西望雲似蛇戎夷知䘮亡渾驅大宛馬繫取樓蘭王曾到交河城風土斷人腸寒驛逺如㸃邉烽互相望赤亭多飃風鼓怒不可當有時無人行沙石亂飄揚夜靜天蕭條鬼哭夾道傍地上多髑髏皆是古戰塲置酒髙館夕邉城月蒼蒼軍中宰肥牛堂上羅羽觴紅淚金燭盤嬌歌豔新妝望君仰青冥短翮難可翔蒼然西郊道握手何慨慷","collection":"","collectiondesc":"","poemindex":6},{"author":"岑參","charstyle":"古體詩","id":58352,"chapter":"卷十四","chapternum":14,"title":"送王大昌齡赴江寧","titledesc":"","content":"對酒寂不語悵然悲送君眀時未得用白首徒攻文澤國從一官滄波幾千里羣公滿天闗獨去過淮水舊家富春渚嘗憶卧江樓自聞君欲行頻望南徐州窮巷獨閉門寒燈靜深屋北風吹微雪抱被肻同宿君行到京口正是桃花時舟中饒孤興湖上多新詩潛虬且深蟠黄鵠舉未晚惜君青雲器努力加餐飯","collection":"","collectiondesc":"","poemindex":7},{"author":"岑參","charstyle":"古體詩","id":58353,"chapter":"卷十四","chapternum":14,"title":"送祁樂歸河東","titledesc":"","content":"祁樂後來秀挺身出河東往年詣驪山獻賦温泉宫天子不召見揮鞭遂從戎前月還長安囊中金巳空有時忽乘興畵出江上峯狀頭蒼梧雲簾下天台松忽如髙堂上颯颯生清風五月火雪屯氣燒天地紅鳥且不敢飛子行如轉蓬少華與首陽隔河勢爭雄新月河上出清光滿闗中置酒灞亭别髙歌披心胷君到故山時為謝五老翁","collection":"","collectiondesc":"","poemindex":8},{"author":"岑參","charstyle":"古體詩","id":58354,"chapter":"卷十四","chapternum":14,"title":"北亭貽宗學士道别","titledesc":"","content":"萬事不可料歎君在軍中讀書破萬卷何事來從戎曾逐李輕車西征出太䝉荷戈月窟外擐甲崑崙東兩度皆破敵朝廷輕戰功十年秪一命萬里如飄蓬容鬢老邊塵衣裘脆邉風忽來輪臺下相見披心胸飲酒對春草彈棊聞夜鐘今且還龜兹臂上懸角弓平沙向旅館匹馬隨飛鴻孤城倚大磧海氣迎邊空四月猶自寒天山雪濛濛君有賢主將何謂泣途窮時來整六翮一舉凌蒼穹","collection":"","collectiondesc":"","poemindex":9},{"author":"岑參","charstyle":"古體詩","id":58355,"chapter":"卷十四","chapternum":14,"title":"虢州郡齋南池幽興因與閻二侍御道别","titledesc":"","content":"池色淨天碧水凉雨凄凄快風從東南荷葉翻向西性本愛魚鳥未能返巖谿中歲狥微官遂令心賞暌及兹佐山郡不異尋幽棲小吏趨竹徑訟庭侵藥畦邊塵暗河洛二陜震鼓鼙故人佐戎軒逸翮凌雲霓行軍在函谷兩度聞鶯啼相看紅旗下飲酒白日低聞君欲朝天駟馬臨道嘶仰望浮與沈忽如雲與泥夜眠驛樓月曉發關城雞惆悵西郊暮鄉書對君題","collection":"","collectiondesc":"","poemindex":10},{"author":"岑參","charstyle":"古體詩","id":58356,"chapter":"卷十四","chapternum":14,"title":"送李翥遊江外","titledesc":"","content":"相識應十載見君只一官家貧禄尚薄霜降衣仍單惆悵秋草死蕭條芳歲闌且尋滄洲路遥指吳雲端匹馬關塞逺孤舟江海寛夜眠楚煙濕曉飯湖山寒砧淨紅鱠落袖香朱橘團帆前見禹廟枕底聞嚴灘便獲賞心趣豈歌行路難青門須醉别少為解征鞍","collection":"","collectiondesc":"","poemindex":11},{"author":"岑參","charstyle":"古體詩","id":58357,"chapter":"卷十四","chapternum":14,"title":"送顔平原〈并序〉","titledesc":"十二年春有詔補尚書十數公為郡守上親賦詩觴羣公宴於蓬萊前殿仍贈以繒帛寵餞加等參美顔公是行為寵别章句","content":"天子念黎庶詔書換諸侯仙郎授剖符華省輟分憂置酒㑹前殿賜錢若山丘天章降三光聖澤該九州吾兄鎮河朔拜命宣皇猷駟馬辭國門一星東北流夏雲照銀印暑雨隨行輈赤筆仍在篋鑪香惹衣裘此地隣東溟孤城弔滄洲海風掣金㦸導吏呼鳴騶郊原北連燕剽刼風未休魚鹽隘里巷桑柘盈田疇為郡豈淹旬政成應未秋易俗去猛虎化人似馴鷗蒼生已望君黄霸寧久留","collection":"","collectiondesc":"","poemindex":12},{"author":"岑參","charstyle":"古體詩","id":58358,"chapter":"卷十四","chapternum":14,"title":"灃頭送蔣侯","titledesc":"","content":"君住灃水北我家灃水西兩村辨喬木五里聞鳴雞飲酒谿雨過彈棊山月低徒聞蔣生徑爾去誰相㩦","collection":"","collectiondesc":"","poemindex":13},{"author":"岑參","charstyle":"古體詩","id":58359,"chapter":"卷十四","chapternum":14,"title":"登嘉州凌雲寺作","titledesc":"","content":"寺出飛鳥外青峰戴朱樓摶壁躋半空喜得登上頭始知宇宙濶下看二江流天晴見峨眉如向波上浮迥曠烟景豁陰森棕柟稠願割區中縁永從塵外遊迴風吹虎穴片雨當龍湫僧房雲濛濛夏月寒颼颼廻合俯近郭寥落見逺舟勝㮣無端倪天宫可淹留一官詎足道欲去令人愁","collection":"","collectiondesc":"","poemindex":14},{"author":"岑參","charstyle":"古體詩","id":58360,"chapter":"卷十四","chapternum":14,"title":"與髙適薛據登慈恩寺浮圖","titledesc":"","content":"塔勢如湧出孤髙聳天宫登臨出世界磴道盤虚空突兀壓神州崢嶸如鬼工四角礙白日七層摩蒼穹下窺指髙鳥俯聽聞驚風蓮山若波濤奔湊似朝東青槐夾馳道宫館何玲瓏秋色從西來蒼然滿闗中五陵北原上萬古青濛濛淨理了可悟勝因夙所宗誓將挂冠去覺道資無窮〈唐人倡和之詞多是感激各臻其妙如早朝大明宫杜甫云旌旗日暖龍蛇動宫殿風微燕雀髙王維云九天閶闔開宫殿萬國衣冠拜冕旒岑參云花迎劍佩星初落栁拂旌旗露未乾登慈思寺塔詩杜詩云髙標跨蒼穹烈風無時休俯視但一氣焉能辨皇州髙適云秋風昨夜至秦塞多清曠千里何茫茫五陵鬰相望岑參云秋色從西來蒼然滿闗中五陵北原上萬古青濛濛此類甚多是皆雄渾悲壯足以凌跨百代〉","collection":"","collectiondesc":"","poemindex":15},{"author":"岑參","charstyle":"古體詩","id":58361,"chapter":"卷十四","chapternum":14,"title":"出關經華嶽寺訪法華雲公","titledesc":"","content":"野寺聊解鞍偶見法華僧開門對西嶽石壁青稜層竹徑厚蒼苔松門盤紫藤長廊列古畵髙殿懸孤燈五月山雨熱三峯火雲蒸側聞樵人言深谷猶積氷久願尋此山至今嗟未能謫官忽東走王程苦相仍欲去戀雙樹何由窮一乘月輪吐山郭夜色空清澄","collection":"","collectiondesc":"","poemindex":16},{"author":"岑參","charstyle":"古體詩","id":58362,"chapter":"卷十四","chapternum":14,"title":"春半與羣公同遊元處士别業","titledesc":"","content":"郭南處士宅門外羅羣峯勝槩忽相引春華今正濃山㕑竹裏爨野碓藤間舂對酒雲數片捲簾花萬重巖泉嗟到晩州縣欲歸慵草色帶朝雨灘聲兼夜鐘愛兹清俗慮何事老塵容况有林下約轉懷方外蹤","collection":"","collectiondesc":"","poemindex":17},{"author":"岑參","charstyle":"古體詩","id":58363,"chapter":"卷十四","chapternum":14,"title":"終南山雙峯草堂作","titledesc":"","content":"歛跡歸山田息心謝時輩晝還草堂卧但與雙峯對興來恣佳遊事愜符勝槩著書髙牕下日夕見城内曩為世人誤遂負平生愛久與林壑辭及來松杉大偶兹精廬近數預名僧㑹有時逐樵漁盡日不冠帶崖口上新月石門破蒼靄色向羣木深光揺一潭碎緬懷鄭生谷頗憶嚴子瀨勝事猶可追斯人邈千載","collection":"","collectiondesc":"","poemindex":18},{"author":"岑參","charstyle":"古體詩","id":58364,"chapter":"卷十四","chapternum":14,"title":"緱山西峯草堂作","titledesc":"","content":"結廬對中嶽青翠常在門遂耽水木興盡作漁樵言頃來闕章句但欲閑心魂日色隱空谷蟬聲喧暮村曩聞道士語偶見清淨源隱几閱吹葉乘秋眺歸根獨遊念求仲開徑招王孫片雨下南澗孤峯出東原棲遲慮益澹脱畧道彌敦野靄晴拂枕客帆遥入軒尚平今何在此意誰與論佇立雲去盡蒼蒼月開園","collection":"","collectiondesc":"","poemindex":19},{"author":"岑參","charstyle":"古體詩","id":58365,"chapter":"卷十四","chapternum":14,"title":"尋鞏縣南李處士別業","titledesc":"","content":"先生近南郭茅屋臨東川桑葉隱村户蘆花映釣船有時著書暇盡日窗中眠且喜閭井近灌田同一泉","collection":"","collectiondesc":"","poemindex":20},{"author":"岑參","charstyle":"古體詩","id":58366,"chapter":"卷十四","chapternum":14,"title":"自潘陵尖還少室居止秋夕憑眺","titledesc":"","content":"草堂近少室夜靜聞風松月出潘陵尖照見十六峯九月山葉赤谿雲淡秋容火㸃伊陽村烟深嵩角鐘尚子不可見蔣生難再逢勝愜只自知佳趣為誰濃昨詣山僧期上到天壇東向下望雷雨雲間見囘龍夕與人羣疎轉愛丘壑中心澹水木㑹興幽魚鳥通稀微了自釋出處乃不同况本無宦情誓將依道風","collection":"","collectiondesc":"","poemindex":21},{"author":"岑參","charstyle":"古體詩","id":58367,"chapter":"卷十四","chapternum":14,"title":"南池夜宿思王屋青蘿舊齋","titledesc":"","content":"池上卧煩暑不櫛復不巾有時清風來自謂羲皇人天晴雲歸盡雨洗月色新公事常不閒道書日生塵早年家王屋五别青蘿春安得還舊山東溪垂釣綸","collection":"","collectiondesc":"","poemindex":22},{"author":"岑參","charstyle":"古體詩","id":58368,"chapter":"卷十四","chapternum":14,"title":"過王判官西津所居","titledesc":"","content":"勝迹不在逺愛君池館幽素懷巗中諾宛得塵外遊何必到青谿忽來見滄洲潛移岷山石暗引巴江流樹密晝先夜竹深夏已秋沙鳥上筆牀谿花篲簾鈎夫子賤簪冕注心向林丘落日出公堂垂綸乘釣舟賦詩憶楚老載酒隨江鷗翛然一傲吏獨在西津頭","collection":"","collectiondesc":"","poemindex":23},{"author":"岑參","charstyle":"古體詩","id":58369,"chapter":"卷十四","chapternum":14,"title":"因假歸白閣西草堂","titledesc":"","content":"雷聲傍太白雨在八九峯東望白閣雲半入紫閣松勝㮣紛滿目衡門趣彌濃幸有數畝田得延二仲蹤早聞達士語偶與心相通誤狥一微官還山愧塵容釣竿不復把野碓無人舂惆悵飛鳥盡南谿聞夜鐘","collection":"","collectiondesc":"","poemindex":24},{"author":"岑參","charstyle":"古體詩","id":58370,"chapter":"卷十四","chapternum":14,"title":"楚夕旅泊古興","titledesc":"","content":"獨鶴唳江月孤帆凌楚雲秋風冷蕭瑟蘆荻花紛紛忽思湘川老欲訪雲中君麒麟息悲鳴愁見豺虎羣","collection":"","collectiondesc":"","poemindex":25},{"author":"岑參","charstyle":"古體詩","id":58371,"chapter":"卷十四","chapternum":14,"title":"下外江舟懷終南舊居","titledesc":"","content":"杉冷曉猿悲楚客心欲絶孤舟巴山雨萬里陽臺月水宿已淹時蘆花白如雪顔容老難赬把鏡悲鬢髮早年好金丹方士傳口訣敝廬終南下久與真侣别道書誰更開藥竈烟遂滅頃來厭塵網安得有仙骨巖壑歸去來公卿是何物","collection":"","collectiondesc":"","poemindex":26},{"author":"岑參","charstyle":"古體詩","id":58372,"chapter":"卷十四","chapternum":14,"title":"暮秋山行","titledesc":"","content":"疲馬卧長坂夕陽下通津山風吹空林颯颯如有人蒼旻霽凉雨石路無飛塵千念集暮節萬籟悲蕭晨鶗鴂昨夜鳴蕙草色已陳况在逺行客自然多苦辛","collection":"","collectiondesc":"","poemindex":27},{"author":"岑參","charstyle":"古體詩","id":58373,"chapter":"卷十四","chapternum":14,"title":"江上阻風雨","titledesc":"","content":"江上風欲來泊舟未能發氣昬雨已過突兀山復出積浪成髙丘盤渦為嵌窟雲低岸花掩水漲灘草没老樹虵蛻皮崩崖龍退骨平生抱忠信艱險殊可忽","collection":"","collectiondesc":"","poemindex":28},{"author":"岑參","charstyle":"古體詩","id":58374,"chapter":"卷十四","chapternum":14,"title":"東歸發犍為至泥溪舟中作","titledesc":"","content":"前日解侯印泛舟歸山東平旦發犍為逍遥信廻風七月江水大滄波漲秋空復有峩眉僧誦經在舟中夜泊防虎豹朝行逼魚龍一道鳴迅湍兩邉走連峯猿拂岸花落鳥啼簷樹重烟靄吳楚連泝沿湖海通憶昨在西掖復曾入南宫日出朝聖人端笏陪羣公不意今棄置何由豁心胸吾當海上去且學乘桴翁","collection":"","collectiondesc":"","poemindex":29},{"author":"岑參","charstyle":"古體詩","id":58375,"chapter":"卷十四","chapternum":14,"title":"秋夕聽羅山人彈三峽流泉","titledesc":"","content":"皤皤岷山老抱琴鬢蒼然衫袖拂玉徽為彈三峽泉此曲彈未半髙堂如空山石林何颼飀忽在牕户間繞指弄嗚咽青絲激潺湲演漾怨楚雲虚徐韻秋煙疑兼陽臺雨似雜巫山猿幽引鬼神聽淨令耳目便楚客腸欲斷湘妃淚斑斑誰裁青桐枝絙以朱絲絃能含古人曲遞與今人傳知音難再逢惜君方老年曲終月已落惆悵東齋眠","collection":"","collectiondesc":"","poemindex":30},{"author":"岑參","charstyle":"古體詩","id":58376,"chapter":"卷十四","chapternum":14,"title":"白雪歌送武判官歸京","titledesc":"","content":"北風捲地白草折胡天八月即飛雪忽如一夜春風來千樹萬樹梨花開散入珠簾濕羅幕狐裘不暖錦衾薄將軍角弓不得控都䕶鐵衣冷難着瀚海闌干百丈氷愁雲慘淡萬里凝中軍置酒飲歸客胡琴琵琶與羌笛紛紛暮雪下轅門風掣紅旗凍不翻輪臺東門送君去去時雪滿天山路山迴路轉不見君雪上空留馬行處","collection":"","collectiondesc":"","poemindex":31},{"author":"岑參","charstyle":"古體詩","id":58377,"chapter":"卷十四","chapternum":14,"title":"熱海行送崔侍御還京","titledesc":"","content":"側聞陰山胡兒語西頭熱海水如煑海上衆鳥不敢飛中有鯉魚長且肥岸傍青草常不歇空中白雪遥旋滅蒸沙爍石然胡雲沸浪炎波煎漢月陰火潛燒天地鑪何事偏烘西一隅勢呑月窟侵太白氣連赤坂通單于送君一醉天山郭正見夕陽海邊落柏臺霜威寒逼人熱海炎氛為之薄〈髙昌王文泰曰唐去我七千里沙磧居其二千里寒風如刀熱風如燒意即其地〉","collection":"","collectiondesc":"","poemindex":32},{"author":"岑參","charstyle":"古體詩","id":58378,"chapter":"卷十四","chapternum":14,"title":"輪臺歌奉送封大夫出師西征","titledesc":"","content":"輪臺城頭夜吹角輪臺城北旄頭落羽書昨夜過渠黎單于已在金山西戍樓西望烟塵黒漢兵屯在輪臺北上將擁旄西出征平明吹笛大軍行四邊伐鼔雪海湧三軍大呼陰山動朔塞兵氣連雲屯戰塲白骨纒草根劍河風急雲片濶沙塲石凍馬蹄脫亞相勤王甘苦辛誓將報主靜邊塵古來青史誰不見今見功名勝古人","collection":"","collectiondesc":"","poemindex":33},{"author":"岑參","charstyle":"古體詩","id":58379,"chapter":"卷十四","chapternum":14,"title":"天山雪歌送蕭治歸京","titledesc":"","content":"天山雪雲常不開千峯萬嶺雪崔嵬北風夜捲赤亭口一夜天山雪更厚能兼漢月照銀山復逐胡風過鐵闗交河城邉飛鳥絶輪臺路上馬蹄滑晻靄寒氛萬里凝䦨干陰崖千丈氷將軍狐裘卧不暖都䕶寶刀凍欲斷正是天山雪下時送君走馬歸京師雪中何以贈君别惟有青青松樹枝","collection":"","collectiondesc":"","poemindex":34},{"author":"岑參","charstyle":"古體詩","id":58380,"chapter":"卷十四","chapternum":14,"title":"青門歌送東臺張判官","titledesc":"","content":"青門金鎖平旦開城頭日出使車囘青門桺枝正堪折路傍一日㡬人别東出青門路不窮驛樓官樹灞陵東花撲征衣看似繡雲隨去馬色疑驄胡姬酒壚日未午絲繩玉缸酒如乳灞頭落花没馬蹄昨夜微雨花成泥黄鸝翅溼飛轉低闗東尺書醉嬾題須臾望君不可見揚鞭飛鞚疾於箭借問使乎何時來莫作東飛伯勞西飛燕","collection":"","collectiondesc":"","poemindex":35},{"author":"岑參","charstyle":"古體詩","id":58381,"chapter":"卷十四","chapternum":14,"title":"梁園歌送河南王說判官","titledesc":"","content":"君不見梁孝王修竹園頽墻隱轔勢仍存嬌娥曼臉成草蔓羅帷珠簾空竹根大梁一旦人代改秋月春風不相待池中幾度雁新來洲上千年鶴應在梁園二月梨花飛却似梁王雪下時當時置酒延枚叟肻料平臺狐兎走萬事翻覆如浮雲昔人空在今人口單父古來稱宓生秖今為政有吾兄輶軒若過梁園道應傍琴臺聞政聲","collection":"","collectiondesc":"","poemindex":36},{"author":"岑參","charstyle":"古體詩","id":58382,"chapter":"卷十四","chapternum":14,"title":"走馬川行奉送出師西征","titledesc":"","content":"君不見走馬川行雪海邊平沙莽莽黄入天輪臺九月風夜吼一川碎石大如斗隨風滿地石亂走匈奴草黄馬正肥金山西見煙塵飛漢家大將西出師將軍金甲夜不脫半夜軍行戈相撥風頭如刀面如割馬毛帶雪汗氣蒸五花連錢旋作氷幕中草檄硯水凝敵騎聞之應膽懾料知短兵不敢接車師西門佇獻㨗","collection":"","collectiondesc":"","poemindex":37},{"author":"岑參","charstyle":"古體詩","id":58383,"chapter":"卷十四","chapternum":14,"title":"函谷關歌送劉評事使關西","titledesc":"","content":"君不見函谷關崩城毁壁至今在樹根草蔓遮古道空谷千年長不改寂莫無人空舊山聖朝無外不須關白馬公孫何處去青牛老人更不還蒼苔白骨空滿地月與古時長相似野花不省見行人山鳥何曾識關吏故人方乘使者車知吾郭丹却不如請君時憶關外客行到闗西多致書","collection":"","collectiondesc":"","poemindex":38},{"author":"岑參","charstyle":"古體詩","id":58384,"chapter":"卷十四","chapternum":14,"title":"胡笳歌送顔真卿使赴河隴","titledesc":"","content":"君不聞胡笳聲最悲紫髯綠眼胡人吹吹之一曲猶未了愁殺樓蘭征戍兒凉秋八月蕭闗道北風吹斷天山草崑崙山南月欲斜胡人向月吹胡笳胡笳怨兮將送君秦山遥望隴山雲邊城夜夜多愁夢向月胡笳誰喜聞","collection":"","collectiondesc":"","poemindex":39},{"author":"岑參","charstyle":"古體詩","id":58385,"chapter":"卷十四","chapternum":14,"title":"秦箏歌送外甥蕭正歸京","titledesc":"","content":"汝不聞秦箏聲最苦五色纒絃十三柱怨調慢聲如欲語一曲未終日移午紅亭水木不知暑忽彈黄鍾和白紵清風颯來雲不去聞之酒醒淚如雨汝歸秦兮彈秦聲秦聲悲兮聊送汝","collection":"","collectiondesc":"","poemindex":40},{"author":"岑參","charstyle":"古體詩","id":58386,"chapter":"卷十四","chapternum":14,"title":"與獨孤漸道别長句兼呈嚴八侍御","titledesc":"","content":"輪臺客舍春草滿潁陽歸客腸堪斷窮荒絶漠鳥不飛萬磧千山夢猶嬾憐君白面一書生讀書千卷未成名五侯貴門脚不到數畝山田身自耕興來浪跡無逺近及至辭家憶鄉信無事垂鞭信馬頭西南幾欲窮天盡奉使三年獨未歸邊頭詞客舊來稀借問君來得幾日到家不覺換春衣髙齋清晝卷羅幕紗帽接䍦慵不着中酒朝眠日色髙彈棊夜半燈花落氷片髙堆金錯盤滿堂凜凜五月寒桂林蒲萄新吐蔓武城㓨蜜未可餐軍中置酒夜撾鼓錦筵紅燭月未午花門將軍善胡歌葉河蕃王能漢語知爾園林壓渭濱夫人堂上泣羅裙魚龍川北盤谿雨鳥䑕山西洮水雲臺中嚴公於我厚别後新詩滿人口自憐棄置天西頭因君為問相思否","collection":"","collectiondesc":"","poemindex":41},{"author":"岑參","charstyle":"古體詩","id":58387,"chapter":"卷十四","chapternum":14,"title":"送費子歸武昌","titledesc":"","content":"漢陽歸客悲秋草旅舍葉飛愁不掃秋來倍憶武昌魚夢着只在巴陵道曾隨上將過祈連離家十年恒在邉劍鋒可惜虚用盡馬蹄無事今已穿知君開館常愛客摴蒱百金毎一擲平生有錢將與人江上故園空四壁吾觀費子毛骨奇廣眉大口仍赤髭看君失路尚如此人生貴賤那得知髙秋八月歸南楚東門一壺聊出祖路指鳳凰山北雲衣沾鸚鵡洲邊雨勿歎蹉跎白髮新應須守道勿羞貧男兒何必戀妻子莫向江村老却人","collection":"","collectiondesc":"","poemindex":42},{"author":"岑參","charstyle":"古體詩","id":58388,"chapter":"卷十四","chapternum":14,"title":"凉州館中與諸判官夜集","titledesc":"","content":"彎彎月出掛城頭城頭月出照凉州凉州七里十萬家胡人半解彈琵琶琵琶一曲腸堪斷風蕭蕭兮夜漫漫河西幕中多故人故人别來三五春花門樓前見秋草豈能貧賤相看老一生大笑能幾迴斗酒相逢須醉倒","collection":"","collectiondesc":"","poemindex":43},{"author":"岑參","charstyle":"古體詩","id":58389,"chapter":"卷十四","chapternum":14,"title":"醉題匡城周少府㕔壁","titledesc":"","content":"婦姑城南風雨秋婦姑城中人獨愁愁雲遮却望鄉處數日不上西南樓故人薄暮公事閒玉壺美酒琥珀殷潁陽秋草今黄盡醉臥君家猶未還","collection":"","collectiondesc":"","poemindex":44},{"author":"岑參","charstyle":"古體詩","id":58390,"chapter":"卷十四","chapternum":14,"title":"燉煌太守後庭歌","titledesc":"","content":"燉煙太守才且賢郡中無事髙枕眠太守到來山出泉黄砂磧裏人種田燉煌耆舊鬢皓然願留太守更五年城頭月出星滿天曲房置酒張錦筵美人紅妝色正鮮側垂髙髻插金鈿醉坐藏鈎紅燭前不知鈎在若箇邉為君手把珊瑚鞭射得半叚黄金錢此中樂事亦已偏","collection":"","collectiondesc":"","poemindex":45},{"author":"岑參","charstyle":"古體詩","id":58391,"chapter":"卷十四","chapternum":14,"title":"喜韓樽相過","titledesc":"","content":"三月灞陵春已老故人相逢耐醉倒甕頭春酒黄花脂祿米只充沽酒資長安城中足年少獨共韓侯開口笑桃花㸃地紅斑斑有酒留君且莫還與君兄弟日㩦手世上虚名好是閒","collection":"","collectiondesc":"","poemindex":46},{"author":"岑參","charstyle":"古體詩","id":58392,"chapter":"卷十四","chapternum":14,"title":"太白胡僧歌〈并序〉","titledesc":"太白中峯絶頂有胡僧不知幾百歲眉長數寸身不製繒帛衣以草葉恒持楞伽經雲壁迥絶人迹罕到嘗東峰有鬬虎弱者將死僧杖而解之西湫有毒龍久而為患僧器而貯之商山趙叟前年采茯苓深入太白偶値此僧訪我而說予恒有獨往之意聞而恱之乃為歌曰","content":"聞有胡僧在太白蘭若去天三百尺一持楞伽入中峰世人難見但聞鐘窗邉錫杖解兩虎牀下鉢盂藏一龍草衣不針復不線兩耳垂肩眉覆面此僧年幾那得知手種青松今十圍心將流水同清淨身與浮雲無是非商山老人已曾識願一見之何由得山中有僧人不知城裏看山空黛色","collection":"","collectiondesc":"","poemindex":47},{"author":"岑參","charstyle":"古體詩","id":58393,"chapter":"卷十四","chapternum":14,"title":"衞節度赤驃馬歌","titledesc":"","content":"君家赤驃畵不得一團旋風桃花色紅纓紫鞚珊瑚鞭玉鞍錦韀黄金勤請君鞲出看君騎尾長窣地如紅絲自矜諸馬皆不及却憶百金新買時香街紫陌鳳城内滿城見者誰不愛揚鞭驟急白汗流弄影行驕碧蹄碎紫髯胡雛金剪刀平眀剪出三𩯣髙櫪上看時獨意氣衆中牽出偏雄豪騎將獵向南山口城南狐兎不復有草頭一㸃疾如飛却使蒼鷹翻向後憶昨看君朝未央鳴珂擁蓋滿路香始知邊將真富貴可憐人馬相輝光男兒稱意得如此駿馬長鳴北風起待君東去掃邊塵為君一日行千里","collection":"","collectiondesc":"","poemindex":48},{"author":"岑參","charstyle":"古體詩","id":58394,"chapter":"卷十四","chapternum":14,"title":"田使君美人舞如蓮花北鋋歌〈此曲本出北同城〉","titledesc":"","content":"美人舞如蓮花旋世人有眼應未見髙堂滿地鋪𣰽毺試舞一曲天下無此曲胡人傳入漢諸客見之驚且歎慢臉嬌娥纎復穠輕羅金縷花葱蘢回裾轉袖若飛雪左鋋右鋋生旋風琵琶横笛和未匝花門山頭黄雲合忽作出塞入塞聲白草胡沙寒颯颯翻身入破如有神前見後見回回新始知諸曲不可比采蓮落梅徒聒耳世人學舞秖是舞姿態豈能得如此","collection":"","collectiondesc":"","poemindex":49},{"author":"岑參","charstyle":"古體詩","id":58395,"chapter":"卷十四","chapternum":14,"title":"裴將軍宅蘆管歌","titledesc":"","content":"遼東九月蘆葉斷遼東小兒采蘆管可憐新管清且悲一曲風飄海頭滿海樹蕭索天雨霜管聲寥亮月蒼蒼白狼河北堪愁恨玄莵城南皆斷腸遼東將軍長安宅美人蘆管㑹佳客弄調啾颼勝洞簫發聲窈窕欺横笛夜半髙堂客未回秪將蘆管送君杯巧能陌上驚楊桺復向園中誤落梅諸客愛之聽未足髙捲珠簾列紅燭將軍醉舞不肯休更使美人吹一曲","collection":"","collectiondesc":"","poemindex":50},{"author":"岑參","charstyle":"古體詩","id":58396,"chapter":"卷十四","chapternum":14,"title":"韋貟外家花樹歌","titledesc":"","content":"今年花似去年好去年人到今年老始知人老不如花可惜落花君莫掃君家兄弟不可當列卿御史尚書郎朝回花底恒㑹客花撲玉缸春酒香","collection":"","collectiondesc":"","poemindex":51},{"author":"岑參","charstyle":"古體詩","id":58397,"chapter":"卷十四","chapternum":14,"title":"范公叢竹歌〈并序〉","titledesc":"職方郎中兼侍御史范公乃於陜西使院内種竹新製叢竹詩以見示美范公之清致雅操遂為歌以和之","content":"世人見竹不解愛知君種竹府庭内此君託根幸得地種來幾時聞已大盛暑翛翛叢色寒閒宵槭槭葉聲乾能清案牘簾下見宜對琴書牕外看為君成陰將蔽日迸笋穿堦踏還出守節偏凌御史霜虚心願比郎官筆君莫愛南山松樹枝竹色四時也不移寒天草木黄落盡猶自青青君始知","collection":"","collectiondesc":"","poemindex":52},{"author":"岑參","charstyle":"古體詩","id":58398,"chapter":"卷十四","chapternum":14,"title":"玉門關蓋將軍歌","titledesc":"","content":"蓋將軍真丈夫行年三十執金吾身長七尺頗有鬚玉門關城迥且孤黃沙萬里白草枯南隣犬戎北接胡將軍到來備不虞五千甲兵膽力麄軍中無事但歡娛暖屋繡簾紅地爐織成壁衣花𣰽毺燈前侍婢㵼玉壺金鐺亂㸃野酡酥紫紱金章左右趨問着只是蒼頭奴美人一雙閒且都朱唇翠眉映眀矑清歌一曲世所無今日喜聞鳳將雛可憐絶勝秦羅敷使君五馬漫踟蹰野草繡窠紫羅襦紅牙縷馬對摴蒱玉盤纎手撒作盧衆中誇道不曾輸櫪上昻昻皆駿駒桃花叱撥價最殊騎將獵向城南隅臘日射殺千年狐我來塞外按邉儲為君取醉酒剩沽醉爭酒盞相喧呼忽憶咸陽舊酒徒","collection":"","collectiondesc":"","poemindex":53},{"author":"岑參","charstyle":"古體詩","id":58399,"chapter":"卷十四","chapternum":14,"title":"送魏升卿擢第歸東都因懷魏校書陸渾喬潭","titledesc":"","content":"井上桐葉雨灞亭卷秋風故人適戰勝匹馬歸山東問君今年三十幾能使香名滿人耳君不見三峯直上五千仞見君文章亦如此如君兄弟天下稀雄辭健筆皆若飛將軍金印嚲紫綬御史鐵冠重繡衣喬生作尉别來久因君為問平安否魏侯校理復何如前日人來不得書陸渾山下佳可賞蓬閣閒時日應往自料青雲未有期誰知白髮偏能長壚頭青絲白玉瓶别時相顧酒如傾揺鞭舉袂忽不見千樹萬樹空蟬鳴","collection":"","collectiondesc":"","poemindex":54},{"author":"岑參","charstyle":"古體詩","id":58400,"chapter":"卷十四","chapternum":14,"title":"偃師東與韓樽同詣景雲暉上人即事","titledesc":"","content":"山隂老僧解楞伽潁陽歸客逺相過烟深草濕昨夜雨雨後秋風渡漕河空山終日塵事少平郊逺見行人小尚書磧上黃昏鐘别駕渡頭一歸鳥","collection":"","collectiondesc":"","poemindex":55},{"author":"岑參","charstyle":"古體詩","id":58401,"chapter":"卷十四","chapternum":14,"title":"西亭子送李司馬","titledesc":"","content":"髙髙亭子郡城西直上千尺與雲齊盤崖縁壁試攀躋羣山向下飛鳥低使君五馬天半嘶絲繩玉壺為君提坐來一望無端倪紅花綠柳鶯亂啼千家萬井連廻谿酒行未醉聞暮雞㸃筆操紙為君題為君題惜解㩦草萋萋沒馬蹄","collection":"","collectiondesc":"","poemindex":56},{"author":"岑參","charstyle":"古體詩","id":58402,"chapter":"卷十四","chapternum":14,"title":"漁父","titledesc":"","content":"扁舟滄浪叟心與滄浪清不自道鄉里無人知姓名朝從灘上飯暮向蘆中宿歌竟還復歌手持一竿竹竿頭釣絲長丈餘鼓栧乘流無定居世人那得識深意此翁取適非取魚","collection":"","collectiondesc":"","poemindex":57},{"author":"岑參","charstyle":"古體詩","id":58403,"chapter":"卷十四","chapternum":14,"title":"登古鄴城","titledesc":"","content":"下馬登鄴城城空復何見東風吹野火暮入飛雲殿城隅南對望陵臺漳水東流不復囘武帝宫中人去盡年年春色為誰來","collection":"","collectiondesc":"","poemindex":58},{"author":"岑參","charstyle":"古體詩","id":58404,"chapter":"卷十四","chapternum":14,"title":"邯鄲客舍歌","titledesc":"","content":"客從長安來驅馬邯鄲道傷心叢臺下一帶生蔓草客舍門臨漳水邉垂楊下繫釣魚船邯鄲女兒夜沽酒對客挑燈誇數錢酩酊醉時日正午一曲狂歌壚上眠","collection":"","collectiondesc":"","poemindex":59},{"author":"岑參","charstyle":"古體詩","id":58405,"chapter":"卷十四","chapternum":14,"title":"戎葵花歌〈戎一作蜀〉","titledesc":"","content":"昨日一花開今日一花開今日花正好昨日花已老人生不得長少年莫惜牀頭沽酒錢請君有錢向酒家君不見戎葵花","collection":"","collectiondesc":"","poemindex":60},{"author":"岑參","charstyle":"近體詩","id":58406,"chapter":"卷十四","chapternum":14,"title":"寄左省杜拾遺","titledesc":"","content":"聨步趨丹陛分曹限紫微曉隨天仗入暮惹御香歸白髮悲花落青雲羡鳥飛聖朝無闕事自覺諫書稀","collection":"","collectiondesc":"","poemindex":61},{"author":"岑參","charstyle":"近體詩","id":58407,"chapter":"卷十四","chapternum":14,"title":"丘中春卧寄王子","titledesc":"","content":"田中開白室林下閉玄闗卷跡人方處無心雲自閒竹深喧暮鳥花缺露春山勝事那能說王孫去未還","collection":"","collectiondesc":"","poemindex":62},{"author":"岑參","charstyle":"近體詩","id":58408,"chapter":"卷十四","chapternum":14,"title":"漢川山行呈成少尹","titledesc":"","content":"西蜀方㩦手南宫憶比肩平生猶不淺羇旅轉相憐山店雲迎客江村犬吠船秋來取一醉須待月光眠","collection":"","collectiondesc":"","poemindex":63},{"author":"岑參","charstyle":"近體詩","id":58409,"chapter":"卷十四","chapternum":14,"title":"江行夜宿龍吼灘臨眺思峩眉隱者兼寄幕中諸公","titledesc":"","content":"官舍臨江口灘聲已慣聞水煙晴吐月山火夜燒雲且欲尋方士無心戀使君異鄉何可住况復久離羣","collection":"","collectiondesc":"","poemindex":64},{"author":"岑參","charstyle":"近體詩","id":58410,"chapter":"卷十四","chapternum":14,"title":"敬酬李判官使院即事見呈","titledesc":"","content":"公府日無事吾徒只是閒草根侵桂礎苔色上門闗飲硯時見鳥卷簾晴對山新詩吟未足昨夜夢東還","collection":"","collectiondesc":"","poemindex":65},{"author":"岑參","charstyle":"近體詩","id":58411,"chapter":"卷十四","chapternum":14,"title":"酬崔十三侍御登玉壘山思故園見寄","titledesc":"","content":"玉壘天晴望諸峯盡覺低故園江樹北斜日嶺雲西曠野看人小長空共鳥齊髙山徒仰止不得日攀躋","collection":"","collectiondesc":"","poemindex":66},{"author":"岑參","charstyle":"近體詩","id":58412,"chapter":"卷十四","chapternum":14,"title":"崔駙馬山池重送宇文眀府〈得苖字〉","titledesc":"","content":"竹裏過紅橋花間藉綠苖池凉醒别酒山翠拂行鑣鳳去妝樓閉鳬飛葉縣遥不逢秦女在何處聽吹簫","collection":"","collectiondesc":"","poemindex":67},{"author":"岑參","charstyle":"近體詩","id":58413,"chapter":"卷十四","chapternum":14,"title":"滻水東店送唐子歸嵩陽","titledesc":"","content":"野店臨官路重城壓御隄山開灞水北雨過杜陵西歸夢秋能作鄉書醉嬾題橋囘忽不見征馬尚聞嘶","collection":"","collectiondesc":"","poemindex":68},{"author":"岑參","charstyle":"近體詩","id":58414,"chapter":"卷十四","chapternum":14,"title":"送杜佐下第歸陸渾别業","titledesc":"","content":"正月今欲半陸渾花未開出關見青草春色正東來夫子且歸去明時方愛才還須及秋賦莫即隱蒿萊","collection":"","collectiondesc":"","poemindex":69},{"author":"岑參","charstyle":"近體詩","id":58415,"chapter":"卷十四","chapternum":14,"title":"送張郎中赴隴右覲省卿公〈時張卿公亦充節度留後〉","titledesc":"","content":"中郎鳳一毛世上獨賢豪弱冠已銀印出身唯寶刀還家卿月迥度隴將星髙幕下多相識邊書醉嬾操","collection":"","collectiondesc":"","poemindex":70},{"author":"岑參","charstyle":"近體詩","id":58416,"chapter":"卷十四","chapternum":14,"title":"送鄭少府赴滏陽","titledesc":"","content":"子真河朔尉邑里帶清漳春草迎袍色晴花拂綬香青山入官舍黄鳥度宫墻若到銅臺上應憐魏寢荒","collection":"","collectiondesc":"","poemindex":71},{"author":"岑參","charstyle":"近體詩","id":58417,"chapter":"卷十四","chapternum":14,"title":"還髙冠潭口留别舍弟","titledesc":"","content":"昨日山有信秖今耕種時遥傳杜陵叟怪我還山遲獨向潭上酌無人林下棊東谿憶汝處閒卧對鸕鷀","collection":"","collectiondesc":"","poemindex":72},{"author":"岑參","charstyle":"近體詩","id":58418,"chapter":"卷十四","chapternum":14,"title":"送張子尉南海","titledesc":"","content":"不擇南州尉髙堂有老親樓臺重蜃氣邑里雜鮫人海暗三山雨花明五嶺春此鄉多寶玉慎莫厭清貧","collection":"","collectiondesc":"","poemindex":73},{"author":"岑參","charstyle":"近體詩","id":58419,"chapter":"卷十四","chapternum":14,"title":"送張都尉東歸","titledesc":"","content":"白羽綠弓弦年年只在邊還家劍鋒盡出塞馬蹄穿逐虜西踰海平胡北到天封侯應不逺燕頷豈徒然","collection":"","collectiondesc":"","poemindex":74},{"author":"岑參","charstyle":"近體詩","id":58420,"chapter":"卷十四","chapternum":14,"title":"趙少尹南亭送鄭侍御歸東臺","titledesc":"","content":"紅亭酒甕香白面繡衣郎砌冷蟲喧座簾疎雨到床鐘催離興急絃逐醉歌長關樹應先落隨君滿路霜","collection":"","collectiondesc":"","poemindex":75},{"author":"岑參","charstyle":"近體詩","id":58421,"chapter":"卷十四","chapternum":14,"title":"奉送李太保兼御史大夫充渭北節度使〈即太尉光弼弟〉","titledesc":"","content":"詔出未央宫登壇近總戎上公周太保副相漢司空弓抱闗西月旗翻渭北風弟兄皆許國天地荷成功","collection":"","collectiondesc":"","poemindex":76},{"author":"岑參","charstyle":"近體詩","id":58422,"chapter":"卷十四","chapternum":14,"title":"虢州送天平何丞入京市馬","titledesc":"","content":"關樹晚蒼蒼長安近夕陽囘風醒别酒細雨濕行裝習戰邊塵黒防秋塞草黄知君市駿馬不是學燕王","collection":"","collectiondesc":"","poemindex":77},{"author":"岑參","charstyle":"近體詩","id":58423,"chapter":"卷十四","chapternum":14,"title":"送懷州吳别駕","titledesc":"","content":"灞上柳枝黃壚頭酒正香春流飲去馬暮雨溼行裝驛路通函谷州城接太行覃懷人總喜别駕得王祥","collection":"","collectiondesc":"","poemindex":78},{"author":"岑參","charstyle":"近體詩","id":58424,"chapter":"卷十四","chapternum":14,"title":"送楊子","titledesc":"","content":"斗酒渭城邊壚頭耐醉眠梨花千樹雪楊葉萬條烟惜别添壺酒臨岐贈馬鞭看君潁上去新月到家圎","collection":"","collectiondesc":"","poemindex":79},{"author":"岑參","charstyle":"近體詩","id":58425,"chapter":"卷十四","chapternum":14,"title":"送人到安西","titledesc":"","content":"上馬帶胡鈎翩翩隴度頭小來思報國不是愛封侯萬里鄉為夢三邊月作愁早須清黠虜無事莫經秋","collection":"","collectiondesc":"","poemindex":80},{"author":"岑參","charstyle":"近體詩","id":58426,"chapter":"卷十四","chapternum":14,"title":"發臨洮將赴北庭留别","titledesc":"","content":"聞說輪臺路連年見雪飛春風曾不到漢使亦應稀白草通疎勒青山過武威勤王敢道逺私向夢中歸","collection":"","collectiondesc":"","poemindex":81},{"author":"岑參","charstyle":"近體詩","id":58427,"chapter":"卷十四","chapternum":14,"title":"與鮮于庶子泛漢江","titledesc":"","content":"急管更須吹杯行莫遣遲酒光紅琥珀江色碧琉璃日影浮歸棹蘆花罥釣絲山公醉不醉問取葛疆知","collection":"","collectiondesc":"","poemindex":82},{"author":"岑參","charstyle":"近體詩","id":58428,"chapter":"卷十四","chapternum":14,"title":"登總持閣","titledesc":"","content":"髙閣逼諸天登臨近日邊晴開萬井樹愁看五陵烟檻外低秦嶺窓中小渭川早知清淨理常願奉金仙","collection":"","collectiondesc":"","poemindex":83},{"author":"岑參","charstyle":"近體詩","id":58429,"chapter":"卷十四","chapternum":14,"title":"宿岐州北郭嚴給事别業","titledesc":"","content":"郭外山色暝主人林館秋疎鐘入卧内片月到牀頭遥夜惜已半清言殊未休君雖在青瑣心不忘滄洲","collection":"","collectiondesc":"","poemindex":84},{"author":"岑參","charstyle":"近體詩","id":58430,"chapter":"卷十四","chapternum":14,"title":"晚過盤石寺禮鄭和尚","titledesc":"","content":"暫詣髙僧話來尋野寺孤岸花藏水碓谿水映風爐頂上巢新鵲衣中帶舊珠談禪未得去輟棹且踟蹰","collection":"","collectiondesc":"","poemindex":85},{"author":"岑參","charstyle":"近體詩","id":58431,"chapter":"卷十四","chapternum":14,"title":"虢州卧疾喜劉判官相過水亭","titledesc":"","content":"卧疾嘗晏起朝來頭未梳見君勝服藥清話病能除低柳供繫馬小池堪釣魚觀棊不覺暝月出水亭初","collection":"","collectiondesc":"","poemindex":86},{"author":"岑參","charstyle":"近體詩","id":58432,"chapter":"卷十四","chapternum":14,"title":"武威春暮聞宇文判官西使還已到晉昌","titledesc":"","content":"片雨過城頭黃鸝上戍樓塞花飄客淚邊柳挂鄉愁白髮悲明鏡青春換敝裘君從萬里使聞已到𤓰州","collection":"","collectiondesc":"","poemindex":87},{"author":"岑參","charstyle":"近體詩","id":58433,"chapter":"卷十四","chapternum":14,"title":"初授官題髙冠草堂","titledesc":"","content":"三十始一命宦情多欲闌自憐無舊業不敢耻微官澗水吞樵路山花醉藥欄秖縁五斗米辜負一漁竿","collection":"","collectiondesc":"","poemindex":88},{"author":"岑參","charstyle":"近體詩","id":58434,"chapter":"卷十四","chapternum":14,"title":"過酒泉憶杜陵别業","titledesc":"","content":"昨夜宿祈連今朝過酒泉黄沙西際海白草北連天愁裏難消日歸期尚隔年陽關萬里夢知處杜陵田","collection":"","collectiondesc":"","poemindex":89},{"author":"岑參","charstyle":"近體詩","id":58435,"chapter":"卷十四","chapternum":14,"title":"首秋輪臺","titledesc":"","content":"異域陰山外孤城雪海邊秋來唯有雁夏盡不聞蟬雨拂氊墻濕風揺毳幕羶輪臺萬里地無事歴三年","collection":"","collectiondesc":"","poemindex":90},{"author":"岑參","charstyle":"近體詩","id":58436,"chapter":"卷十四","chapternum":14,"title":"北庭作","titledesc":"","content":"雁塞通鹽澤龍堆接醋溝孤城天北畔絶域海西頭秋雪春仍下朝風夜不休可知年四十猶自未封侯","collection":"","collectiondesc":"","poemindex":91},{"author":"岑參","charstyle":"近體詩","id":58437,"chapter":"卷十四","chapternum":14,"title":"晩發五渡","titledesc":"","content":"客厭巴南地鄉鄰劍北天江村片雨外野寺夕陽邉芋葉藏山徑蘆花雜渚田舟行未可住乘月且須牽","collection":"","collectiondesc":"","poemindex":92},{"author":"岑參","charstyle":"近體詩","id":58438,"chapter":"卷十四","chapternum":14,"title":"巴南舟中夜書事","titledesc":"","content":"渡口欲黃昏歸人爭渡喧近鐘清野寺逺火㸃江村見雁思鄉信聞猿積淚痕孤舟萬里外秋月不堪論","collection":"","collectiondesc":"","poemindex":93},{"author":"岑參","charstyle":"近體詩","id":58439,"chapter":"卷十四","chapternum":14,"title":"送盧郎中除杭州赴任","titledesc":"","content":"罷起郎官草初分刺史符海雲迎過楚江月引歸吳城底濤聲震樓端蜃氣孤千家窺驛舫五馬飲春湖栁色供詩用鶯聲送酒須知君望鄉處枉道上姑蘇","collection":"","collectiondesc":"","poemindex":94},{"author":"岑參","charstyle":"近體詩","id":58440,"chapter":"卷十四","chapternum":14,"title":"六月三十日水亭送華陰王少府還縣","titledesc":"","content":"亭晩人將别池凉酒未酣闗門勞夕夢仙掌引歸驂荷葉藏漁艇藤花罥客簪殘雲收夏暑新雨帶秋嵐失路情無適離懷思不堪賴兹庭户裏别有小江潭","collection":"","collectiondesc":"","poemindex":95},{"author":"岑參","charstyle":"近體詩","id":58441,"chapter":"卷十四","chapternum":14,"title":"送郭僕射節制劍南","titledesc":"","content":"鐵馬擐紅纓幡旗出禁城眀王親授鉞丞相欲專征玉饌天㕑送金杯御酒傾劒門乘嶮過閣道踏空行山鳥驚吹笛江猿看洗兵曉雲隨去陣夜月逐行營南仲今時往西戎計日平將心感知已萬里寄懸旌","collection":"","collectiondesc":"","poemindex":96},{"author":"岑參","charstyle":"近體詩","id":58442,"chapter":"卷十四","chapternum":14,"title":"早秋與諸子登虢州西亭觀眺","titledesc":"","content":"亭高出鳥外客到與雲齊樹㸃千家小天圍萬嶺低殘虹挂陜北急雨過關西酒榼縁青壁𤓰田傍綠谿微官何足道愛客且相㩦唯有鄉園處依依望不迷","collection":"","collectiondesc":"","poemindex":97},{"author":"岑參","charstyle":"近體詩","id":58443,"chapter":"卷十四","chapternum":14,"title":"奉和中書舍人賈至早朝大眀宫","titledesc":"","content":"雞鳴紫陌曙光寒鶯囀皇州春色闌金闕曉鐘開萬户玉階仙仗擁千官花迎劍珮星初落柳拂旌旗露未乾獨有鳳凰池上客陽春一曲和皆難","collection":"","collectiondesc":"","poemindex":98},{"author":"岑參","charstyle":"近體詩","id":58444,"chapter":"卷十四","chapternum":14,"title":"和祠部王員外雪後早朝即事","titledesc":"","content":"長安雪後似春歸積素凝華連曙暉色借玉珂迷曉騎光添銀燭晃朝衣西山落月臨天仗北闕晴雲捧禁闈聞道仙郎歌白雪由來此曲和人稀","collection":"","collectiondesc":"","poemindex":99},{"author":"岑參","charstyle":"近體詩","id":58445,"chapter":"卷十四","chapternum":14,"title":"奉和杜相公發益昌","titledesc":"","content":"相國臨戎别帝京擁麾持節逺横行朝登劍閣雲隨馬夜渡巴江雨洗兵山花萬朶迎征蓋川柳千條拂去旌暫到蜀城應計日須知眀主待持衡","collection":"","collectiondesc":"","poemindex":100},{"author":"岑參","charstyle":"近體詩","id":58446,"chapter":"卷十四","chapternum":14,"title":"秋夕讀書幽興獻兵部李侍郎","titledesc":"","content":"年紀蹉跎四十强自憐頭白始為郎雨滋苔蘚侵堦綠秋颯梧桐覆井黄驚蟬也解求髙樹旅雁還應厭後行覽卷試穿隣舍壁眀燈何惜借餘光","collection":"","collectiondesc":"","poemindex":101},{"author":"岑參","charstyle":"近體詩","id":58447,"chapter":"卷十四","chapternum":14,"title":"使君席夜送嚴河南赴長水","titledesc":"","content":"嬌歌急管雜青絲銀燭金杯映翠眉使君地主能相送河尹天眀坐莫辭春城月出人皆醉野戍花深馬去遲寄聲報爾山翁道今日河南勝昔時","collection":"","collectiondesc":"","poemindex":102},{"author":"岑參","charstyle":"近體詩","id":58448,"chapter":"卷十四","chapternum":14,"title":"暮春虢州東亭送李司馬歸扶風别廬","titledesc":"","content":"柳嚲鶯嬌花復殷紅亭綠酒送君還到來函谷愁中月歸去磻谿夢裏山簾前春色應須惜世上浮名好是閒西望鄉關腸欲斷對君衫袖淚痕斑","collection":"","collectiondesc":"","poemindex":103},{"author":"岑參","charstyle":"近體詩","id":58449,"chapter":"卷十四","chapternum":14,"title":"西掖省即事","titledesc":"","content":"西掖重雲開曙暉北山疎雨㸃朝衣千門柳色連青瑣三殿花香入紫微平明端笏陪鵷列薄暮垂鞭信馬歸官拙自悲頭白盡不如巖下掩荆扉","collection":"","collectiondesc":"","poemindex":104},{"author":"岑參","charstyle":"近體詩","id":58450,"chapter":"卷十四","chapternum":14,"title":"首春渭西郊行呈藍田張二主簿","titledesc":"","content":"迴風度雨渭城西細草新花踏作泥秦女峯頭雪未盡胡公陂上日初低愁窺白髮羞微祿悔别青山憶舊谿聞道輞川多勝事玉壺春酒正堪㩦","collection":"","collectiondesc":"","poemindex":105},{"author":"岑參","charstyle":"近體詩","id":58451,"chapter":"卷十四","chapternum":14,"title":"赴嘉州過城固縣尋永安超禪師房","titledesc":"","content":"滿寺枇杷冬着花老僧相見具袈裟漢王城北雪初霽韓信臺西日欲斜門外不須催五馬林中且聽演三車豈料巴川多勝事為君書此報京華","collection":"","collectiondesc":"","poemindex":106},{"author":"岑參","charstyle":"近體詩","id":58452,"chapter":"卷十四","chapternum":14,"title":"行軍九日思長安故園〈時未收長安〉","titledesc":"","content":"强欲登高去無人送酒來遥憐故園菊應傍戰塲開","collection":"","collectiondesc":"","poemindex":107},{"author":"岑參","charstyle":"近體詩","id":58453,"chapter":"卷十四","chapternum":14,"title":"獻封大夫破播仙凱歌","titledesc":"","content":"漢將承恩西破戎捷書先奏未央宫天子預開麟閣待秖今誰數貳師功","collection":"","collectiondesc":"","poemindex":108},{"author":"岑參","charstyle":"近體詩","id":58454,"chapter":"卷十四","chapternum":14,"title":"獻封大夫破播仙凱歌","titledesc":"","content":"官軍西出過樓蘭營幕傍臨月窟寒蒲海曉霜凝馬尾葱山夜雪撲旌竿","collection":"","collectiondesc":"","poemindex":109},{"author":"岑參","charstyle":"近體詩","id":58455,"chapter":"卷十四","chapternum":14,"title":"獻封大夫破播仙凱歌","titledesc":"","content":"鳴笳疊鼓擁回軍破敵平蕃昔未聞大夫鵲印揺邉月天將龍旗掣海雲","collection":"","collectiondesc":"","poemindex":110},{"author":"岑參","charstyle":"近體詩","id":58456,"chapter":"卷十四","chapternum":14,"title":"獻封大夫破播仙凱歌","titledesc":"","content":"日落轅門鼔角鳴千羣面縛出蕃城洗兵魚海雲迎陣秣馬龍堆月照營","collection":"","collectiondesc":"","poemindex":111},{"author":"岑參","charstyle":"近體詩","id":58457,"chapter":"卷十四","chapternum":14,"title":"題苜蓿峯寄家人","titledesc":"","content":"苜蓿峯邊逢立春萌蘆河上淚沾巾閨中只是空相憶不見沙場愁殺人","collection":"","collectiondesc":"","poemindex":112},{"author":"岑參","charstyle":"近體詩","id":58458,"chapter":"卷十四","chapternum":14,"title":"玉關寄長安李主簿","titledesc":"","content":"東去長安萬里餘故人何惜一行書玉關西望堪腸斷况復眀朝是歲除","collection":"","collectiondesc":"","poemindex":113},{"author":"岑參","charstyle":"近體詩","id":58459,"chapter":"卷十四","chapternum":14,"title":"武威送劉判官赴磧西行軍","titledesc":"","content":"火山五月行人少看君馬去疾如鳥都䕶行營太白西角聲一動胡天曉","collection":"","collectiondesc":"","poemindex":114},{"author":"岑參","charstyle":"近體詩","id":58460,"chapter":"卷十四","chapternum":14,"title":"虢州後亭送李判官使赴晉絳〈得秋字〉","titledesc":"","content":"西原驛路挂城頭客散紅亭雨未收君去試看汾水上白雲猶似漢時秋","collection":"","collectiondesc":"","poemindex":115},{"author":"岑參","charstyle":"近體詩","id":58461,"chapter":"卷十四","chapternum":14,"title":"奉送賈侍御使江外","titledesc":"","content":"新騎驄馬復承恩使出金陵過海門荆南渭北難相見莫惜衫襟着酒痕","collection":"","collectiondesc":"","poemindex":116},{"author":"岑參","charstyle":"近體詩","id":58462,"chapter":"卷十四","chapternum":14,"title":"送崔子還京","titledesc":"","content":"匹馬西從天外歸揚鞭只共鳥爭飛送君九月交河北雪裏題詩淚滿衣","collection":"","collectiondesc":"","poemindex":117},{"author":"岑參","charstyle":"近體詩","id":58463,"chapter":"卷十四","chapternum":14,"title":"酒泉太守席上醉後作","titledesc":"","content":"酒泉太守能劒舞髙堂置酒夜擊鼓胡笳一曲斷人腸座上相看淚如雨","collection":"","collectiondesc":"","poemindex":118},{"author":"岑參","charstyle":"近體詩","id":58464,"chapter":"卷十四","chapternum":14,"title":"山房春事","titledesc":"","content":"梁園日暮亂飛鴉極目蕭條三兩家庭樹不知人去盡春來還發舊時花","collection":"","collectiondesc":"","poemindex":119},{"author":"岑參","charstyle":"近體詩","id":58465,"chapter":"卷十四","chapternum":14,"title":"逢入京使","titledesc":"","content":"故園東望路漫漫雙袖龍鍾淚不乾馬上相逢無紙筆憑君傳語報平安","collection":"","collectiondesc":"","poemindex":120},{"author":"岑參","charstyle":"近體詩","id":58466,"chapter":"卷十四","chapternum":14,"title":"磧中作","titledesc":"","content":"走馬西來欲到天辭家見月兩回圓今夜不知何處宿平沙萬里絶人烟","collection":"","collectiondesc":"","poemindex":121},{"author":"岑參","charstyle":"近體詩","id":58467,"chapter":"卷十四","chapternum":14,"title":"赴北庭度隴思家","titledesc":"","content":"西向輪臺萬里餘也知鄉信日應疎隴山鸚鵡能言語為報家人數寄書","collection":"","collectiondesc":"","poemindex":122},{"author":"岑參","charstyle":"近體詩","id":58468,"chapter":"卷十四","chapternum":14,"title":"趙將軍歌","titledesc":"","content":"九月天山風似刀城頭獵馬縮寒毛將軍縱博場場勝賭得單于貂䑕袍","collection":"","collectiondesc":"","poemindex":123},{"author":"岑參","charstyle":"近體詩","id":58469,"chapter":"卷十四","chapternum":14,"title":"春夢","titledesc":"","content":"洞房昨夜春風起遥憶美人湘江水枕上片時春夢中行盡江南數千里","collection":"","collectiondesc":"","poemindex":124}]