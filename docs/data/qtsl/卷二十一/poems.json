[{"author":"李白","charstyle":"古體詩","content":"春華滄江月秋色碧海雲離居盈寒暑對此長思君思君楚水南望君淮山北夢魂雖飛來會面不可得疇昔在嵩陽同衾卧羲皇綠蘿笑簪紱丹壑賤巖廊晚途各分析乗興任所適僕在雁門關君爲峨睂客心懸萬里外影滯兩鄉隔長劒復歸來相逢洛陽陌陌上何喧喧都令心意煩迷津覺路失託勢隨風翻以兹謝朝列長嘯歸故園故園恣閒逸求古散縹帙久欲尋名山婚娶殊未畢人生信多故世事豈惟一念此憂如焚悵然若有失聞君卧石門宿昔契彌敦方從桂樹隱不羨桃花源髙風起遐曠幽人跡復存松風清瑶瑟溪月湛芳樽安居偶佳賞丹心期此論","id":59352,"chapter":"卷二十一","chapternum":21,"title":"聞丹丘子於城北營石門幽居中有髙鳳遺跡僕離羣逺懷亦有棲遁之志因叙舊以寄之","titledesc":"","collection":"","collectiondesc":"","poemindex":1},{"author":"李白","charstyle":"古體詩","content":"飄飄江風起，蕭颯海樹秋。\n登艫美清夜，挂席移輕舟。\n月隨碧山轉，水合青天流。\n杳如星河上，但覺雲林幽。\n歸路方浩浩，徂川去悠悠。\n徒悲蕙草歇，復聽菱歌愁。\n岸曲迷後浦，沙眀瞰前洲。\n懷君不可見，望逺増離憂。\n","id":59353,"chapter":"卷二十一","chapternum":21,"title":"月夜江行寄崔貟外宗之","titledesc":"","collection":"","collectiondesc":"","poemindex":2},{"author":"李白","charstyle":"古體詩","content":"朝別朱雀門，暮棲白鷺洲。\n波光揺海月，星影入城樓。\n望美金陵宰，如思瓊樹憂。\n徒令魂入夢，翻覺夜成秋。\n綠水解人意，爲余西北流。\n因聲玉琴裏，蕩漾寄君愁。\n","id":59354,"chapter":"卷二十一","chapternum":21,"title":"宿白鷺洲寄楊江寧","titledesc":"","collection":"","collectiondesc":"","poemindex":3},{"author":"李白","charstyle":"古體詩","content":"吳地桑葉綠吳蠶已三眠我家寄東魯誰種龜隂田春事已不及江行復茫然南風吹歸心飛墮酒樓前樓東一株桃枝葉拂青煙此樹我所種別來向三年桃今與樓齊我行尚未旋嬌女字平陽折花倚桃邊折花不見我淚下如流泉小兒名伯禽與姊亦齊肩雙行桃樹下撫背復誰憐念此失次第肝腸日憂煎裂素寫逺意因之汶陽川","id":59355,"chapter":"卷二十一","chapternum":21,"title":"寄東魯二稚子","titledesc":"","collection":"","collectiondesc":"","poemindex":4},{"author":"李白","charstyle":"古體詩","content":"我㩦一樽酒獨上江祖石自從天地開更長幾千尺舉杯向天笑天迴日西照永願坐此石長垂嚴陵釣寄謝山中人可與爾同調","id":59356,"chapter":"卷二十一","chapternum":21,"title":"獨酌清溪江石上寄權昭夷","titledesc":"","collection":"","collectiondesc":"","poemindex":5},{"author":"李白","charstyle":"古體詩","content":"浪動灌嬰井，尋陽江上風。\n開帆入天鏡，直向彭湖東。\n落景轉疎雨，晴雲散逺空。\n名山發佳興，清賞亦何窮。\n石鏡挂遥月，香爐滅彩虹。\n相思俱對此，舉目與君同。\n","id":59357,"chapter":"卷二十一","chapternum":21,"title":"下尋陽城汎彭蠡寄黃判官","titledesc":"","collection":"","collectiondesc":"","poemindex":6},{"author":"李白","charstyle":"古體詩","content":"霜落江始寒楓葉綠未脫客行悲清秋永路苦不達滄波眇川汜白日隱天末停棹依林巒驚猿相叫聒夜分河漢轉起視溟漲闊涼風何蕭蕭流水鳴活活浦沙淨如洗海月眀可掇蘭交空懷思瓊樹詎解渴勗哉滄洲心歳晩庶不奪幽賞頗自得興逺與誰豁","id":59358,"chapter":"卷二十一","chapternum":21,"title":"江上寄元六林宗","titledesc":"","collection":"","collectiondesc":"","poemindex":7},{"author":"李白","charstyle":"古體詩","content":"九日茱萸熟插鬢傷早白登髙望山海滿目悲古昔逺訪投沙人因爲逃名客故交竟誰在獨有崔亭伯重陽不相知載酒任所適手持一枝菊調笑二千石日莫岸幘歸傳呼隘阡陌彤襜雙白鹿賓從何輝赫夫子在其間遂成雲霄隔良辰與美景兩地方虛擲晩從南峯歸蘿月下水壁却登郡樓望松色寒轉碧咫尺不可親棄我如遺舄","id":59359,"chapter":"卷二十一","chapternum":21,"title":"宣州九日聞崔四侍御與宇文太守遊敬亭余時登響山不同此賞醉後寄崔侍御","titledesc":"","collection":"","collectiondesc":"","poemindex":8},{"author":"李白","charstyle":"古體詩","content":"我家敬亭下輒繼謝公作相去數百年風期宛如昨登髙素秋月下望青山郭俯視鴛鷺羣飲啄自鳴躍夫子雖蹭蹬瑶臺雪中鶴獨立窺浮雲其心在寥廓時來顧我笑一飯葵與藿世路如秋風相逢盡蕭索腰間玉具劒意許無遺諾壯士不可輕相期在雲閣","id":59360,"chapter":"卷二十一","chapternum":21,"title":"遊敬亭寄崔侍御","titledesc":"","collection":"","collectiondesc":"","poemindex":9},{"author":"李白","charstyle":"古體詩","content":"滄江泝流歸白璧見秋月秋月照白璧皓如山隂雪幽人停宵征賈客忘早發進帆天門山回首牛渚没川長信風來日出宿霧歇故人在咫尺新賞成胡越寄君青蘭花惠好庶不絶","id":59361,"chapter":"卷二十一","chapternum":21,"title":"自金陵泝流過白璧山玩月達天門寄句容王主簿","titledesc":"","collection":"","collectiondesc":"","poemindex":10},{"author":"李白","charstyle":"古體詩","content":"我覺秋興逸誰云秋興悲山將落日去水與晴空宜魯酒白玉壺送行駐金羈欹鞍憇古木解帶挂橫枝歌鼓川上亭曲度神飇吹雲歸碧海夕雁没青天時相失各萬里茫然空爾思","id":59362,"chapter":"卷二十一","chapternum":21,"title":"秋日魯郡堯祠亭上宴別杜補闕范侍御","titledesc":"","collection":"","collectiondesc":"","poemindex":11},{"author":"李白","charstyle":"古體詩","content":"我昔釣白龍放龍溪水傍道成本欲去揮手凌蒼蒼時來不關人談笑遊軒皇獻納少成事歸休辭建章十年罷西笑覽鏡如秋霜閉劒琉璃匣鍊丹紫翠房身佩豁落圗腰垂虎盤囊仙人駕綵鳳志在窮遐荒戀子四五人徘徊未翱翔東流送白日驟歌蘭蕙芳仙宫兩無從人間久摧藏范蠡說勾踐屈平去懷王飄颻紫霞心流浪憶江鄉愁爲萬里別復此一銜觴淮水帝王州金陵繞丹陽樓臺照海色衣馬揺川光及此北望君相思淚成行朝雲落夢渚瑶草空髙堂帝子隔洞庭青楓滿瀟湘懷君路綿邈覽古情淒涼登岳眺百川杳然萬恨長却戀峨眉去弄景偶騎羊","id":59363,"chapter":"卷二十一","chapternum":21,"title":"留別曹南羣官之江南","titledesc":"","collection":"","collectiondesc":"","poemindex":12},{"author":"李白","charstyle":"古體詩","content":"秋髮已種種所爲竟無成閒傾魯壺酒笑對劉公榮謂我是方朔人間落嵗星白衣千萬乗何事去天庭君亦不得意髙歌羨鴻㝠世人若醯雞安可識梅生雖爲刀筆吏緬懷在赤城余亦如流萍隨波樂休眀自有兩少妾雙騎駿馬行東山春酒綠歸隱謝浮名","id":59364,"chapter":"卷二十一","chapternum":21,"title":"留別西河劉少府","titledesc":"","collection":"","collectiondesc":"","poemindex":13},{"author":"李白","charstyle":"古體詩","content":"大梁白雲起飄颻來南洲徘徊蒼梧野十見羅浮秋鼇挾山海傾四溟揚洪流意欲托孤鳳從之摩天遊鳳苦道路難翱翔還崑丘不𡧓銜我去哀鳴慙不留逺客謝主人眀珠難暗投拂拭倚天劒西登岳陽樓長嘯萬里風掃清胷中憂誰念劉越石化爲繞指柔","id":59365,"chapter":"卷二十一","chapternum":21,"title":"留別賈舍人至","titledesc":"","collection":"","collectiondesc":"","poemindex":14},{"author":"李白","charstyle":"古體詩","content":"秋風吹胡霜凋此簷下芳折芳怨歳晚離別悽以傷謬攀青瑣賢延我於此堂君爲長沙客我獨之夜郎勸此一杯酒豈惟道路長剖珠兩分贈寸心貴不忘何必兒女仁相看淚成行","id":59366,"chapter":"卷二十一","chapternum":21,"title":"留別賈舍人至","titledesc":"","collection":"","collectiondesc":"","poemindex":15},{"author":"李白","charstyle":"古體詩","content":"王子析道論微言破秋毫還歸布山隱興入天雲髙爾去安可遲瑶草恐衰歇我心亦懷歸屢夢松上月傲然遂獨往長嘯開巖扉林壑久已蕪石道生薔薇願言弄笙鶴歳晩來相依","id":59367,"chapter":"卷二十一","chapternum":21,"title":"贈別王山人歸布山","titledesc":"","collection":"","collectiondesc":"","poemindex":16},{"author":"李白","charstyle":"古體詩","content":"仙人東方生浩蕩弄雲海沛然乗天遊獨往失所在魏侯繼大名本家聊攝城卷舒入元化跡與古賢幷十三弄文史揮筆如振綺辯折田巴生心齊魯連子西涉清洛源頗驚人世喧采秀卧王屋因窺洞天門朅來遊嵩峯羽客何雙雙朝㩦月光子莫宿玉女窗鬼谷上窈窕龍潭下奔潨東浮汴河水訪我三千里逸興滿吳雲飄颻淛江汜揮手杭越間樟亭望潮還濤捲海門石雲横天際山白馬走素車雷奔駭心顔遥聞會稽美且度耶溪水萬壑與千巖崢嶸鏡湖裏秀色不可名清輝滿江城人遊月邊去舟在空中行此中久延佇入剡尋王許笑讀曹娥碑沈吟黃絹語天台連四眀日入向國清五峯轉月色百里行松聲靈溪恣沿越華頂殊超忽石梁橫青天側足履半月眷然思永嘉不憚海路賖掛席歷海嶠迴瞻赤城霞赤城漸微没孤嶼前嶢兀水續萬古流亭空千霜月縉雲川谷難石門最可觀瀑布挂北斗莫窮此水端噴壁灑素雪空濛生晝寒却尋惡溪去寧懼惡溪惡咆哮七十灘水石相噴薄路創李北海巖開謝康樂松風和猿聲捜索連洞壑徑出梅花橋雙溪納歸潮落帆金華岸赤松若可招沈約八詠樓城西孤岧嶤岧嶤四荒外曠望羣川會雲卷天地開波連浙西大亂流新安口北指嚴光瀨釣臺碧雲中邈與蒼嶺對稍稍來吳都徘徊上姑蘇煙綿横九疑漭蕩見五湖目極心更逺悲歌但長吁迴橈楚江濱揮䇿揚子津身著日本裘昂藏出風塵五月造我語知非佁儗人相逢樂無限水石日在眼徒干五諸侯不致百金産吾友揚子雲絃歌播清芬雖爲江寧宰好與山公羣乗興但一行且知我愛君君來幾何時仙臺應有期東窗綠玉樹定長三五枝至今天壇人當笑爾歸遲我苦惜逺別茫然使心悲黃河若不斷白首長相思","id":59368,"chapter":"卷二十一","chapternum":21,"title":"送王屋山人魏萬還王屋〈幷序〉","titledesc":"王屋山人魏萬云自嵩宋沿吳相訪數千里不遇乗興遊台越經永嘉觀謝公石門後於廣陵相見美其愛文好古浪跡方外因述其行而贈是詩","collection":"","collectiondesc":"","poemindex":17},{"author":"李白","charstyle":"古體詩","content":"客有思天台，東行路超忽。\n濤落浙江秋，沙眀浦陽月。\n今遊方厭楚，昨夢先歸越。\n且盡秉燭歡，無辭凌晨發。\n我家小阮賢，剖竹赤城邊。\n詩人多見重，官燭未曽然。\n興引登山屐，情催泛海船。\n石橋如可度，㩦手弄雲煙。\n","id":59369,"chapter":"卷二十一","chapternum":21,"title":"送楊山人歸天台","titledesc":"","collection":"","collectiondesc":"","poemindex":18},{"author":"李白","charstyle":"古體詩","content":"黃山四千仞三十二蓮峯丹崖夾石柱菡萏金芙容伊昔昇絶頂下窺天目松仙人鍊玉䖏羽化留餘蹤亦聞温伯雪獨往今相逢採秀辭五嶽攀巖歷萬重歸休白鵞嶺渴飲丹砂井鳳吹我時來雲車爾當整去去陵陽東行行芳桂叢迴溪十六度碧嶂盡晴空他日還相訪乗橋躡綵虹","id":59370,"chapter":"卷二十一","chapternum":21,"title":"送温處士歸黃山白鵞峯舊居","titledesc":"","collection":"","collectiondesc":"","poemindex":19},{"author":"李白","charstyle":"古體詩","content":"獵客張兎罝不能挂龍虎所以青雲人髙歌在巖戸韓生信英彦裴子含清眞孔侯復秀出俱與雲霞親峻節凌逺松同衾卧盤石斧氷潄寒泉三子同二屐時時或乗興往往雲無心出山揖牧伯長嘯輕衣簪昨宵夢裏還云弄竹溪月今晨魯東門悵飲與君别雪崖滑去馬蘿徑迷歸人相思若煙草歷亂無冬春","id":59371,"chapter":"卷二十一","chapternum":21,"title":"送韓凖裴政孔巢父還山","titledesc":"","collection":"","collectiondesc":"","poemindex":20},{"author":"李白","charstyle":"古體詩","content":"客自長安來，還歸長安去。\n狂風吹我心，西掛咸陽樹。\n此情不可道，此別何時遇。\n望望不見君，連山起煙霧。\n","id":59372,"chapter":"卷二十一","chapternum":21,"title":"金鄉送韋八之西京","titledesc":"","collection":"","collectiondesc":"","poemindex":21},{"author":"李白","charstyle":"古體詩","content":"魯國一杯水難容橫海鱗仲尼且不敬况乃尋常人白玉換斗粟黃金買尺薪閉門木葉下始覺秋非春聞君向西遷地即鼎湖鄰寶鏡匣蒼蘚丹經埋素塵軒后上天時攀龍遺小臣及此留惠愛庶幾風化淳魯縞如白煙五縑不成束臨行贈貧交一尺重山嶽相國齊晏子贈行不及言託隂當樹李忘憂當樹萱他日見張祿綈袍懷舊恩","id":59373,"chapter":"卷二十一","chapternum":21,"title":"送魯郡劉長史遷弘農長史","titledesc":"","collection":"","collectiondesc":"","poemindex":22},{"author":"李白","charstyle":"古體詩","content":"何處可爲別，長安青綺門。\n胡姬招素手，延客醉金樽。\n臨當上馬時，我獨與君言。\n風吹芳蘭折，日没鳥雀喧。\n舉手指飛鴻，此情難具論。\n同歸無早晩，潁水有清源。\n","id":59374,"chapter":"卷二十一","chapternum":21,"title":"送裴十八圗南歸嵩山","titledesc":"","collection":"","collectiondesc":"","poemindex":23},{"author":"李白","charstyle":"古體詩","content":"君思潁水綠，忽復歸嵩岑。\n歸時莫洗耳，爲我洗其心。\n洗心得眞情，洗耳徒買名。\n謝公終一起，相與濟蒼生。\n","id":59375,"chapter":"卷二十一","chapternum":21,"title":"送裴十八圗南歸嵩山","titledesc":"","collection":"","collectiondesc":"","poemindex":24},{"author":"李白","charstyle":"古體詩","content":"我有萬古宅，嵩陽玉女峯。\n長留一片月，挂在東溪松。\n爾去掇仙草，菖蒲花紫茸。\n歳晩㦯相訪，青天騎白龍。\n","id":59376,"chapter":"卷二十一","chapternum":21,"title":"送楊山人歸嵩山","titledesc":"","collection":"","collectiondesc":"","poemindex":25},{"author":"李白","charstyle":"古體詩","content":"涇川三百里若耶羞見之錦石照碧山兩邊白鷺鷥佳境千萬曲客行無歇時上有琴髙水下有陵陽祠仙人不見我眀月空相知問我何事來盧敖結幽期蓬山振雄筆繡服揮清詞江湖發秀色草木含榮滋置酒送惠連吾家稱白睂愧無海嶠作敢闕河梁詩見爾復幾朝俄然告將離中流漾彩鷁列岸叢金羈歎息蒼梧鳳分棲瓊樹枝清晨各飛去飄落天南垂望極落日盡秋深暝猿悲寄情與流水但有長相思","id":59377,"chapter":"卷二十一","chapternum":21,"title":"涇川送族弟錞","titledesc":"","collection":"","collectiondesc":"","poemindex":26},{"author":"李白","charstyle":"古體詩","content":"放歌倚東樓，行子期曉發。\n秋風渡江來，吹落山上月。\n主人出美酒，滅燭延清光。\n二崔向金陵，安得不盡觴。\n水客弄歸棹，雲帆卷輕霜。\n扁舟敬亭下，五兩先飄揚。\n峽石入水花，碧流日更長。\n思君無歳月，西笑阻河梁。\n","id":59378,"chapter":"卷二十一","chapternum":21,"title":"送崔氏昆季之金陵","titledesc":"","collection":"","collectiondesc":"","poemindex":27},{"author":"李白","charstyle":"古體詩","content":"鸞乃鳳之族翱翔紫雲霓文章輝五色雙在瓊樹棲一朝各飛去鳳與鸞俱啼炎赫五月中朱曦爍河堤爾從泛舟役使我心魂悽秦地無草木南雲喧鼔鼙君王減玉膳早起思鳴雞漕引救關輔疲人免塗泥宰相作霖雨農夫得耕犂靜者伏草間羣才滿金閨空手無壯士窮居使人低送君登黄山長嘯倚天梯小舟若鳬雁大舟若鯨鯢開帆散長風舒卷與雲齊日入牛渚晦蒼然夕煙迷相思在何許杳在洛陽西","id":59379,"chapter":"卷二十一","chapternum":21,"title":"登黄山凌歊臺送族弟溧陽尉濟充泛舟赴華隂","titledesc":"","collection":"","collectiondesc":"","poemindex":28},{"author":"李白","charstyle":"古體詩","content":"朔雲橫髙天萬里起秋色壯士心飛揚落日空嘆息長嘯出原野凛然寒風生幸遭聖眀時功業猶未成奈何懷良圖鬱悒獨愁坐杖筞尋英豪立談乃知我崔公生民秀緬邈青雲姿制作參造化託諷含神祗海嶽尚可傾吐諾終不移是時霜飇寒逸興臨華池起舞拂長劒四座皆揚睂因得窮歡情贈我以新詩又結汗漫期九垓逺相待舉身憇蓬壺濯足弄滄海從此凌倒景一去無時還朝遊眀光宫莫入閶闔關但得長把袂何必嵩丘山","id":59380,"chapter":"卷二十一","chapternum":21,"title":"酬崔五郎中","titledesc":"","collection":"","collectiondesc":"","poemindex":29},{"author":"李白","charstyle":"古體詩","content":"青鳥海上來，今朝發何䖏。\n口銜雲錦字，與我忽飛去。\n鳥去凌紫煙，書留綺窗前。\n開緘方一笑，乃是故人傳。\n故人𣸧相，勗憶我勞心。\n曲離居在咸，陽三見秦草。\n綠置書雙袂，間引領不暫。\n閒長望杳難，見浮雲横逺。\n","id":59381,"chapter":"卷二十一","chapternum":21,"title":"以詩代書荅元丹丘","titledesc":"","collection":"","collectiondesc":"","poemindex":30},{"author":"李白","charstyle":"古體詩","content":"昨翫西城月青天垂玉鈎朝沽金陵酒歌吹孫楚樓忽憶繡衣人乗船往石頭草裹烏紗巾倒披紫綺裘兩岸拍手笑疑是王子猷酒客十數公崩騰醉中流謔浪棹海客喧呼傲陽侯半道逢吳姬卷簾出揶揄我憶君到此不知狂與羞一月一見君三杯便迴橈捨舟共連袂行上南渡橋興發歌淥水秦客爲之揺雞鳴復相招清宴逸雲霄贈我數百字字字凌風飇繫之衣裘上相憶每長謡","id":59382,"chapter":"卷二十一","chapternum":21,"title":"翫月金陵城西孫楚酒樓達曙歌吹日晩乗醉著紫綺裘烏紗巾與酒客數人棹歌秦淮往石頭訪崔四侍御","titledesc":"","collection":"","collectiondesc":"","poemindex":31},{"author":"李白","charstyle":"古體詩","content":"常聞玉泉山山洞多乳窟仙䑕如白鴉倒懸清溪月茗生此中石玉泉流不歇根柯灑芳津採服潤肌骨叢老卷綠葉枝枝相接連曝成仙人掌似拍洪崖肩舉世未見之其名定誰傳宗英乃禪伯投贈有佳篇清鏡燭無鹽顧慙西子妍朝坐有餘興長吟播諸天","id":59383,"chapter":"卷二十一","chapternum":21,"title":"荅族姪僧中孚贈玉泉仙人掌茶〈幷序〉","titledesc":"余聞荆州玉泉寺近清溪諸山山洞往往有乳窟窟中多玉泉交流中有白蝙蝠大如鴉按仙經蝙蝠一名仙䑕千歳之後體白如雪棲則倒懸蓋飲乳水而長生也其水邊䖏䖏有茗草羅生枝葉如碧玉唯玉泉眞公常采而飲之年八十餘歳顔色如桃花而此茗清香滑熟異於他者所以能還童振枯扶人壽也余遊金陵見宗僧中孚示余茶數十片拳然重疊其狀如手號爲仙人掌茶蓋新出於玉泉之山曠古未覿因持之見遺兼贈詩要余荅之遂有此作後之髙僧大隱知仙人掌茶發乎中孚禪手及青蓮居士李白也","collection":"","collectiondesc":"","poemindex":32},{"author":"李白","charstyle":"古體詩","content":"雁度秋色逺日靜無雲時客心不自得浩漫將何之忽憶范野人閒園飬幽姿茫然起逸興但恐行來遲城壕失徃路馬首迷荒陂不惜翠雲裘遂爲蒼耳欺入門且一笑把臂君爲誰酒客愛秋蔬山盤薦霜梨他筵不下筯此席忘朝饑酸棗垂北郭寒𤓰蔓東籬還傾四五酌自詠猛虎詞近作十日歡逺爲千載期風流自簸蕩謔浪偏相宜酣來上馬去却笑髙陽池","id":59384,"chapter":"卷二十一","chapternum":21,"title":"尋魯城北范居士失道落蒼耳中見范置酒摘蒼耳作","titledesc":"","collection":"","collectiondesc":"","poemindex":33},{"author":"李白","charstyle":"古體詩","content":"四月上太山石屏御道開六龍過萬壑澗谷隨縈迴馬跡遶碧峯於今滿青苔飛流灑絶巘水急松聲哀北眺㟧嶂奇傾崖向東摧洞門閉石扇地厎興雲雷登髙望蓬瀛想象金銀臺天門一長嘯萬里清風來玉女四五人飄颻下九垓含笑引素手遺我流霞杯稽首再拜之自愧非仙才曠然小宇宙棄世何悠哉","id":59385,"chapter":"卷二十一","chapternum":21,"title":"遊太山","titledesc":"","collection":"","collectiondesc":"","poemindex":34},{"author":"李白","charstyle":"古體詩","content":"清曉騎白鹿，直下天門山。\n山際逢羽人，方瞳好容顔。\n捫蘿欲就語，却掩青雲關。\n遺我鳥跡書，飄然落巖間。\n其字乃上古，讀之了不閑。\n感此三嘆息，從師方未還。\n","id":59386,"chapter":"卷二十一","chapternum":21,"title":"遊太山","titledesc":"","collection":"","collectiondesc":"","poemindex":35},{"author":"李白","charstyle":"古體詩","content":"平眀登日觀舉手開雲關精神四飛揚如出天地間黄河從西來窈窕入逺山憑崖攬八極目盡長空閒偶然値青童綠髪雙雲鬟笑我晩學仙蹉跎凋朱顔躊躇忽不見浩蕩難追攀","id":59387,"chapter":"卷二十一","chapternum":21,"title":"遊太山","titledesc":"","collection":"","collectiondesc":"","poemindex":36},{"author":"李白","charstyle":"古體詩","content":"清齋三十日裂素寫道經吟誦有所得衆神衛我形雲行信長風颯若羽翼生攀崖上日觀伏檻窺東溟海色動逺山天雞已先鳴銀臺出倒景白浪翻長鯨安得不死藥髙飛向蓬瀛","id":59388,"chapter":"卷二十一","chapternum":21,"title":"遊太山","titledesc":"","collection":"","collectiondesc":"","poemindex":37},{"author":"李白","charstyle":"古體詩","content":"日觀東北傾兩崖夾雙石海水落眼前天光遥空碧千峯爭攅聚萬壑絶凌歷緬彼鶴上仙去無雲中跡長松入霄漢逺望不盈尺山花異人間五月雪中白終當遇安期於此煉玉液","id":59389,"chapter":"卷二十一","chapternum":21,"title":"遊太山","titledesc":"","collection":"","collectiondesc":"","poemindex":38},{"author":"李白","charstyle":"古體詩","content":"朝飲王母池暝投天門關獨抱綠綺琴夜行青山間山明月露白夜靜松風歇仙人遊碧峯䖏䖏笙歌發寂靜娛清暉玉眞連翠微想像鸞鳳舞飄颻龍虎衣捫天摘匏𤓰恍惚不憶歸舉手弄清淺誤攀織女機明晨坐相失但見五雲飛","id":59390,"chapter":"卷二十一","chapternum":21,"title":"遊太山","titledesc":"","collection":"","collectiondesc":"","poemindex":39},{"author":"李白","charstyle":"古體詩","content":"楚臣傷江楓，謝客拾海月。\n懷沙去瀟湘，挂席泛溟渤。\n蹇予訪前跡，獨往造窮髮。\n古人不可攀，去若浮雲没。\n願言弄倒景，從此鍊眞骨。\n華頂窺絶溟，蓬壺望超忽。\n不知青春度，但怪綠芳歇。\n空持釣鼇心，從此謝魏闕。\n","id":59391,"chapter":"卷二十一","chapternum":21,"title":"同友人舟行","titledesc":"","collection":"","collectiondesc":"","poemindex":40},{"author":"李白","charstyle":"古體詩","content":"莫從碧山下山月隨人歸却顧所來徑蒼蒼横翠微相㩦及田家童稚開荆扉綠竹入幽徑青蘿拂行衣歡言得所憇美酒聊共揮長歌吟松風曲盡河星稀我醉君復樂陶然共忘機","id":59392,"chapter":"卷二十一","chapternum":21,"title":"下終南山過斛斯山人宿置酒","titledesc":"","collection":"","collectiondesc":"","poemindex":41},{"author":"李白","charstyle":"古體詩","content":"裴公有仙標拔俗數千丈澹蕩滄洲雲飄颻紫霞想剖竹商洛間政成心巳閒蕭條出世表冥寂閉玄關我來屬芳節解榻時相恱搴帷對雲峯揚袂指松雪暫出東城邊遂遊西巖前横天聳翠壁噴壑鳴紅泉尋幽殊未歇愛此春光發溪㫄饒名花石上有好月命駕歸去來露華生翠苔淹留惜將晩復聽清猿哀清猿斷人腸遊子思故鄉眀發首東路此歡焉可忘","id":59393,"chapter":"卷二十一","chapternum":21,"title":"春陪商州裴使君遊石娥溪","titledesc":"","collection":"","collectiondesc":"","poemindex":42},{"author":"李白","charstyle":"古體詩","content":"置酒延落景金陵鳳凰臺長波寫萬古心與雲俱開借問往昔時鳳凰爲誰來鳳凰去已久正當今日迴眀君越羲軒天老坐三台豪士無所用彈絲醉金罍東風吹山花安可不盡杯六帝没幽草𣸧宫冥綠苔置酒勿復道歌鐘但相催","id":59394,"chapter":"卷二十一","chapternum":21,"title":"金陵鳳凰臺置酒","titledesc":"","collection":"","collectiondesc":"","poemindex":43},{"author":"李白","charstyle":"古體詩","content":"康樂上官去永嘉遊石門江亭有孤嶼千載跡猶存我來憇秋浦三入桃陂源千峯照積雪萬壑盡啼猿興與謝公合文因周子論掃崖去落葉席月開清樽溪當大樓南溪水正南奔迴作玉鏡潭澄眀洗心魂此中得佳境可以絶嚻喧清夜方歸來酣歌出平原別後經此地爲余謝蘭蓀","id":59395,"chapter":"卷二十一","chapternum":21,"title":"與周剛清溪玉鏡潭宴別","titledesc":"","collection":"","collectiondesc":"","poemindex":44},{"author":"李白","charstyle":"古體詩","content":"張公多逸興共泛沔城隅當時秋月好不減武昌都四座醉清光爲歡古來無郎官愛此水因號郎官湖風流若未減名與此山俱","id":59396,"chapter":"卷二十一","chapternum":21,"title":"泛沔州城南郎官湖〈幷序〉","titledesc":"乾元歳秋八月白遷於夜郎遇故人尚書郎張謂出使夏口沔州牧杜公漢陽宰王公觴於江城之南湖樂天下之再平也方夜水月如練清光可掇張公殊有勝槩四望超然乃顧白曰此湖古來賢豪遊者非一而枉踐佳景寂寥無聞夫子可爲我標之嘉名以傳不朽白因舉酒酹水號之曰郎官湖亦猶鄭圃之有僕射陂也席上文士輔翼岑靜以爲知言乃命賦詩紀事刻石湖側將與大別山共相磨滅焉","collection":"","collectiondesc":"","poemindex":45},{"author":"李白","charstyle":"古體詩","content":"天台鄰四眀，華頂髙百越。\n門標赤城霞，樓棲滄島月。\n憑髙登逺覽，直下見溟渤。\n雲垂大鵬翻，波動巨鼇没。\n風潮爭洶湧，神怪何翕忽。\n觀奇跡無倪，好道心不歇。\n攀條摘朱實，服藥鍊金骨。\n安得生羽毛，千春卧蓬闕。\n","id":59397,"chapter":"卷二十一","chapternum":21,"title":"天台曉望","titledesc":"","collection":"","collectiondesc":"","poemindex":46},{"author":"李白","charstyle":"古體詩","content":"西上太白峯夕陽窮登攀太白與我語爲我開天關願乗泠風去直出浮雲間舉手可近月前行若無山一別武功去何時復見還","id":59398,"chapter":"卷二十一","chapternum":21,"title":"登太白峯","titledesc":"","collection":"","collectiondesc":"","poemindex":47},{"author":"李白","charstyle":"古體詩","content":"晨登瓦官閣極眺金陵城鍾山對北戸淮水入南榮漫漫雨花落嘈嘈天樂鳴兩廊振法鼓四角吟風箏杳出霄漢上仰攀日月行山空霸氣滅地古寒隂生寥廓雲海晩蒼茫宫觀平門餘閶闔字樓識鳳凰名雷作百山動神扶萬栱傾靈光何足貴長此鎭吳京","id":59399,"chapter":"卷二十一","chapternum":21,"title":"登瓦官閣","titledesc":"","collection":"","collectiondesc":"","poemindex":48},{"author":"李白","charstyle":"古體詩","content":"鍾山抱金陵霸氣昔騰發天開帝王居海色照宫闕羣峯如逐鹿奔走相馳突江水九道來雲端遥眀没時遷大運去龍虎勢休歇我來屬天清登覽窮楚越吾宗挺禪伯特秀鸞鳳骨衆星羅青天眀者獨有月冥居順生理草木不剪伐煙窗引薔薇石壁老野蕨吳風謝安屐白足傲履襪幾宿一下山蕭然忘干謁談經演金偈降鶴舞海雪時聞天香來了與世事絶佳遊不可得春風惜逺別賦詩留巖屏千載庶不滅","id":59400,"chapter":"卷二十一","chapternum":21,"title":"登梅崗望金陵贈族姪髙座寺僧中孚","titledesc":"","collection":"","collectiondesc":"","poemindex":49},{"author":"李白","charstyle":"古體詩","content":"西登香爐峯南見瀑布水挂流三百丈噴壑數十里歘如飛電來隱若白虹起初驚河漢落半灑雲天裏仰觀勢轉雄壯哉造化功海風吹不斷江月照還空空中亂潨射左右洗青壁飛珠散輕霞流沫沸穹石而我樂名山對之心益閒無論漱瓊液且得洗塵顔仍諧宿所好永願辭人間","id":59401,"chapter":"卷二十一","chapternum":21,"title":"望廬山瀑布水","titledesc":"","collection":"","collectiondesc":"","poemindex":50},{"author":"李白","charstyle":"古體詩","content":"清晨登巴陵周覽無不極眀湖映天光徹厎見秋色秋色何蒼然際海俱澄鮮山青滅逺樹水綠無寒煙來帆出江中去鳥向日邊風清長沙浦山空雲夢田瞻光惜頽髮閱水悲徂年北渚旣蕩漾東流自潺湲郢人唱白雪越女歌採蓮聽此更腸斷憑厓淚如泉","id":59402,"chapter":"卷二十一","chapternum":21,"title":"秋登巴陵望洞庭","titledesc":"","collection":"","collectiondesc":"","poemindex":51},{"author":"李白","charstyle":"古體詩","content":"春水月峽來，浮舟望安極。\n正是桃花流，依然錦江色。\n江色綠且眀，茫茫與天平。\n逶迤巴山盡，揺曳楚雲行。\n雪照聚沙雁，花飛出谷鶯。\n芳洲却已轉，碧樹森森迎。\n流目浦煙夕，揚帆海月生。\n江陵識遥火，應到渚宫城。\n","id":59403,"chapter":"卷二十一","chapternum":21,"title":"荆門浮舟望蜀江","titledesc":"","collection":"","collectiondesc":"","poemindex":52},{"author":"李白","charstyle":"古體詩","content":"巫山夾青天，巴水流若兹。\n巴水忽可盡，青天無到時。\n三朝上黃牛，三莫行太遲。\n三朝又三莫，不覺鬢成絲。\n","id":59404,"chapter":"卷二十一","chapternum":21,"title":"三峽","titledesc":"","collection":"","collectiondesc":"","poemindex":53},{"author":"李白","charstyle":"古體詩","content":"江行幾千里海月十五圎始經瞿塘峽遂步巫山巓巫山髙不窮巴國盡所歷日邊攀垂蘿霞外倚穹石飛步凌絶頂極目無纎煙却顧失丹壑仰觀臨青天青天若可捫銀漢去安在望雲知蒼梧記水辨瀛海周遊孤光晩歷覽幽意多積雪照空谷悲風鳴森柯歸途行欲曛佳趣尚未歇江寒早啼猿松暝已吐月月色何悠悠清猿響啾啾辭山不忍聽揮䇿還孤舟","id":59405,"chapter":"卷二十一","chapternum":21,"title":"自巴東舟行經瞿塘峽登巫山最髙峯晚還題壁","titledesc":"","collection":"","collectiondesc":"","poemindex":54},{"author":"李白","charstyle":"古體詩","content":"刳木出吳楚，危槎百餘尺。\n疾風吹片帆，日莫千里隔。\n別時酒猶在，已為異鄉客。\n思君不可得，愁見江水碧。\n","id":59406,"chapter":"卷二十一","chapternum":21,"title":"江行寄逺","titledesc":"","collection":"","collectiondesc":"","poemindex":55},{"author":"李白","charstyle":"古體詩","content":"上元誰夫人偏得王母嬌嵯峨三角髻餘髪散垂腰裘披青毛錦身著赤霜袍手提嬴女兒閒與鳳吹簫眉語兩自笑忽然隨風飄","id":59407,"chapter":"卷二十一","chapternum":21,"title":"上元夫人","titledesc":"","collection":"","collectiondesc":"","poemindex":56},{"author":"李白","charstyle":"古體詩","content":"我行至商洛，幽獨訪神仙。\n園綺復安在，雲蘿尚宛然。\n荒涼千古跡，蕪没四墳連。\n伊昔鍊金鼎，何年閉玉泉。\n隴寒惟有月，松古漸無煙。\n木魅風號去，山精雨嘯旋。\n紫芝髙詠罷，青史舊名傳。\n今日併如此，哀哉信可憐。\n","id":59408,"chapter":"卷二十一","chapternum":21,"title":"過四皓墓","titledesc":"","collection":"","collectiondesc":"","poemindex":57},{"author":"李白","charstyle":"古體詩","content":"蘇武在匈奴，十年持漢節。\n白雁上林飛，空傳一書札。\n牧羊邊地苦，落日歸心絶。\n渇飲月窟水，饑餐天上雪。\n東還沙塞逺，北愴河梁別。\n泣把李陵衣，相看泣成血。\n","id":59409,"chapter":"卷二十一","chapternum":21,"title":"蘇武","titledesc":"","collection":"","collectiondesc":"","poemindex":58},{"author":"李白","charstyle":"古體詩","content":"子房未虎嘯破産不爲家滄海得壯士椎秦博浪沙報韓雖不成天地皆振動潛匿遊下邳豈曰非智勇我來圯橋上懷古欽英風唯見碧流水曾無黄石公嘆息此人去蕭條徐泗空","id":59410,"chapter":"卷二十一","chapternum":21,"title":"經下邳圯橋懷張子房","titledesc":"","collection":"","collectiondesc":"","poemindex":59},{"author":"李白","charstyle":"古體詩","content":"魏帝營八極，蟻視一禰衡。\n黃祖斗筲人，殺之受惡名。\n吳江賦鸚鵡，落筆超羣英。\n鏘鏘振金玉，句句欲飛鳴。\n鷙鶚啄孤鳳，千春傷我情。\n五嶽起方寸，隱然詎可平。\n才髙竟何施，寡識冐天刑。\n至今芳洲上，蘭蕙不忍生。\n","id":59411,"chapter":"卷二十一","chapternum":21,"title":"望鸚鵡洲懷禰衡","titledesc":"","collection":"","collectiondesc":"","poemindex":60},{"author":"李白","charstyle":"古體詩","content":"愛此溪水閒，乗流興無極。\n漾楫怕鷗驚，垂竿待魚食。\n波翻曉雲影，岸疊春山色。\n何䖏浣紗人，紅顔未相識。\n","id":59412,"chapter":"卷二十一","chapternum":21,"title":"姑孰溪","titledesc":"","collection":"姑孰十詠","collectiondesc":"","poemindex":61},{"author":"李白","charstyle":"古體詩","content":"湖與元氣連，風波浩難止。\n天外賈客歸，雲間片帆起。\n龜遊蓮葉上，鳥宿蘆花裏。\n少女棹歸舟，歌聲逐流水。\n","id":59413,"chapter":"卷二十一","chapternum":21,"title":"丹陽湖","titledesc":"","collection":"姑孰十詠","collectiondesc":"","poemindex":62},{"author":"李白","charstyle":"古體詩","content":"青山日將暝，寂寞謝公宅。\n竹裏無人聲，池中虛月白。\n荒庭衰草徧，廢井蒼苔積。\n唯有清風閒，時時起泉石。\n","id":59414,"chapter":"卷二十一","chapternum":21,"title":"謝公宅","titledesc":"","collection":"姑孰十詠","collectiondesc":"","poemindex":63},{"author":"李白","charstyle":"古體詩","content":"曠望登古臺，臺髙極人目。\n疊嶂列逺空，雜花間平陸。\n閒雲入窗牖，野翠生松竹。\n欲覽碑上文，苔侵豈堪讀。\n","id":59415,"chapter":"卷二十一","chapternum":21,"title":"凌歊臺","titledesc":"","collection":"姑孰十詠","collectiondesc":"","poemindex":64},{"author":"李白","charstyle":"古體詩","content":"桓公名已古，廢井曾未竭。\n石甃冷蒼苔，寒泉湛孤月。\n秋來桐暫落，春至桃還發。\n路逺人罕窺，誰能見清潔。\n","id":59416,"chapter":"卷二十一","chapternum":21,"title":"桓公井","titledesc":"","collection":"姑孰十詠","collectiondesc":"","poemindex":65},{"author":"李白","charstyle":"古體詩","content":"野竹攅石生，含煙映江島。\n翠色落波深，虛聲帶寒早。\n龍吟曽未聽，鳳曲吹應好。\n不學蒲柳凋，貞心常自保。\n","id":59417,"chapter":"卷二十一","chapternum":21,"title":"慈姥竹","titledesc":"","collection":"姑孰十詠","collectiondesc":"","poemindex":66},{"author":"李白","charstyle":"古體詩","content":"顒望臨碧空，怨情感離別。\n江草不知愁，巖花但爭發。\n雲山萬重隔，音信千里絶。\n春去秋復來，相思幾時歇。\n","id":59418,"chapter":"卷二十一","chapternum":21,"title":"望夫山","titledesc":"","collection":"姑孰十詠","collectiondesc":"","poemindex":67},{"author":"李白","charstyle":"古體詩","content":"絶壁臨巨川，連峯勢相向。\n亂石流洑間，迴波自成浪。\n但驚羣木秀，莫測精靈狀。\n更聽猿夜啼，憂心醉江上。\n","id":59419,"chapter":"卷二十一","chapternum":21,"title":"牛渚磯","titledesc":"","collection":"姑孰十詠","collectiondesc":"","poemindex":68},{"author":"李白","charstyle":"古體詩","content":"丁令辭世人，拂衣向仙路。\n伏錬九丹成，方遂五雲去。\n松蘿蔽幽洞，桃杏深隱䖏。\n不知曾化鶴，遼海歸幾度。\n","id":59420,"chapter":"卷二十一","chapternum":21,"title":"靈墟山","titledesc":"","collection":"姑孰十詠","collectiondesc":"","poemindex":69},{"author":"李白","charstyle":"古體詩","content":"迥出江山上，雙峯自相對。\n岸映松色寒，石分浪花碎。\n參差逺天際，縹緲晴霞外。\n落日舟去遥，迴首沈青靄。\n","id":59421,"chapter":"卷二十一","chapternum":21,"title":"天門山","titledesc":"","collection":"姑孰十詠","collectiondesc":"","poemindex":70},{"author":"李白","charstyle":"古體詩","content":"尋幽無前期乗興不覺逺蒼崖渺難涉白日忽欲晩未窮三四山已歷千萬轉寂寂聞猿愁行行見雲收髙松來好月空谷宜清秋溪深古雪在石斷寒泉流峯巒秀中天登眺不可盡丹丘遥相呼顧我忽而哂遂造窮谷間始知靜者閒留歡達永夜清曉方言還","id":59422,"chapter":"卷二十一","chapternum":21,"title":"尋髙鳳石門山中元丹丘","titledesc":"","collection":"","collectiondesc":"","poemindex":71},{"author":"李白","charstyle":"古體詩","content":"花下一壺酒獨酌無相親舉杯邀眀月對影成三人月旣不解飲影徒隨我身暫伴月將影行樂須及春我歌月徘徊我舞影凌亂醒時同交歡醉後各分散永結無情遊相期邈雲漢","id":59423,"chapter":"卷二十一","chapternum":21,"title":"月下獨酌","titledesc":"","collection":"","collectiondesc":"","poemindex":72},{"author":"李白","charstyle":"古體詩","content":"天若不愛酒酒星不在天地若不愛酒地應無酒泉天地旣愛酒愛酒不愧天已聞清比聖復道濁如賢賢聖旣已飲何必求神仙三杯通大道一斗合自然但得酒中趣勿爲醒者傳","id":59424,"chapter":"卷二十一","chapternum":21,"title":"月下獨酌","titledesc":"","collection":"","collectiondesc":"","poemindex":73},{"author":"李白","charstyle":"古體詩","content":"三月咸陽城，千花晝如錦。\n誰能春獨愁，對此徑須飲。\n窮通與脩短，造化夙所禀。\n一樽齊死生，萬事固難審。\n醉後失天地，兀然就孤枕。\n不知有吾身，此樂最爲甚。\n","id":59425,"chapter":"卷二十一","chapternum":21,"title":"月下獨酌","titledesc":"","collection":"","collectiondesc":"","poemindex":74},{"author":"李白","charstyle":"古體詩","content":"石徑入丹壑松門閉青苔閒階有鳥跡禪室無人開窺窗見白拂挂壁生塵埃使我空嘆息欲去仍徘徊香雲徧山起花雨從天來已有空樂好况聞清猿哀了然絶世事此地方悠哉","id":59426,"chapter":"卷二十一","chapternum":21,"title":"尋山僧不遇作","titledesc":"","collection":"","collectiondesc":"","poemindex":75},{"author":"李白","charstyle":"古體詩","content":"玉壺繫青絲，沽酒來何遲。\n山花向我笑，正好銜杯時。\n晩酌東窗下，流鶯復在兹。\n春風與醉客，今日乃相宜。\n","id":59427,"chapter":"卷二十一","chapternum":21,"title":"待酒不至","titledesc":"","collection":"","collectiondesc":"","poemindex":76},{"author":"李白","charstyle":"古體詩","content":"春草如有意，羅生玉堂隂。\n東風吹愁來，白髮坐相侵。\n獨酌勸孤影，閒歌面芳林。\n長松爾何知，蕭瑟爲誰吟。\n手舞石上月，膝横花間琴。\n過此一壺外，悠悠非我心。\n","id":59428,"chapter":"卷二十一","chapternum":21,"title":"獨酌","titledesc":"","collection":"","collectiondesc":"","poemindex":77},{"author":"李白","charstyle":"古體詩","content":"我有紫霞想緬懷滄洲間思對一壺酒澹然萬事閒横琴倚髙松把酒望逺山長空去鳥没落日孤雲還但恐光景晚宿昔成秋顔","id":59429,"chapter":"卷二十一","chapternum":21,"title":"春日獨酌","titledesc":"","collection":"","collectiondesc":"","poemindex":78},{"author":"李白","charstyle":"古體詩","content":"心愛名山遊身隨名山逺羅浮麻姑臺此去或未返遇君蓬池隱就我石上飯空言不成歡強笑惜日晩綠水向雁門黃雲蔽龍山嘆息兩客鳥徘徊吳越間一語一執手留連夜相久解我紫綺裘且換金陵酒酒來笑復歌興酣樂事多水影弄月色清光奈愁何眀晨挂帆席離恨滿滄波","id":59430,"chapter":"卷二十一","chapternum":21,"title":"金陵江上遇蓬池隱者","titledesc":"","collection":"","collectiondesc":"","poemindex":79},{"author":"李白","charstyle":"古體詩","content":"久卧青山雲遂爲青山客山深雲更好賞弄終日夕月銜樓間峯泉漱階下石素心自此得眞趣非外惜鼯啼桂方秋風滅籟歸寂緬思洪崖術欲往滄海隔雲車來何遲撫已空嘆息","id":59431,"chapter":"卷二十一","chapternum":21,"title":"日夕山中忽然有懷","titledesc":"","collection":"","collectiondesc":"","poemindex":80},{"author":"李白","charstyle":"古體詩","content":"䖏世若大夢，胡爲勞其生。\n所以終日醉，頽然卧前楹。\n覺來盼庭前，一鳥花間鳴。\n借問此何時，春風語流鶯。\n感之欲嘆息，對酒還自傾。\n浩歌待眀月，曲盡已忘情。\n","id":59432,"chapter":"卷二十一","chapternum":21,"title":"春日醉起言志","titledesc":"","collection":"","collectiondesc":"","poemindex":81},{"author":"李白","charstyle":"古體詩","content":"勸君莫拒杯春風笑人來桃李如舊識傾花向我開流鶯啼碧樹眀月窺金罍昨日朱顔子今日白髮催棘生石虎殿鹿走姑蘇臺自古帝王宅城闕閉黃埃君若不飲酒昔人安在哉","id":59433,"chapter":"卷二十一","chapternum":21,"title":"對酒","titledesc":"","collection":"","collectiondesc":"","poemindex":82},{"author":"李白","charstyle":"古體詩","content":"地白風色寒，雪花大如手。\n笑殺陶淵眀，不飲杯中酒。\n浪撫一張琴，虛栽五株柳。\n空負頭上巾，吾於爾何有。\n","id":59434,"chapter":"卷二十一","chapternum":21,"title":"嘲王歴陽不𡧓飲酒","titledesc":"","collection":"","collectiondesc":"","poemindex":83},{"author":"李白","charstyle":"古體詩","content":"涼風度秋海，吹我鄉思飛。\n連山去無際，流水何時歸。\n目極浮雲色，心斷眀月暉。\n芳草歇柔艷，白露催寒衣。\n夢長銀漢落，覺罷天星稀。\n含悲想舊國，泣下誰能揮。\n","id":59435,"chapter":"卷二十一","chapternum":21,"title":"秋夕旅懷","titledesc":"","collection":"","collectiondesc":"","poemindex":84},{"author":"李白","charstyle":"古體詩","content":"吾愛王子晉得道伊洛濵金骨旣不毁玉顔長自春可憐浮丘公猗靡與情親舉首白日間分眀謝時人二仙去已逺夢想空慇懃","id":59436,"chapter":"卷二十一","chapternum":21,"title":"感遇","titledesc":"","collection":"","collectiondesc":"","poemindex":85},{"author":"李白","charstyle":"古體詩","content":"可嘆東籬菊，莖疎葉且微。\n雖言異蘭蕙，亦自有芳菲。\n未泛盈樽酒，徒沾清露輝。\n當榮君不採，飄落欲何依。\n","id":59437,"chapter":"卷二十一","chapternum":21,"title":"感遇","titledesc":"","collection":"","collectiondesc":"","poemindex":86},{"author":"李白","charstyle":"古體詩","content":"昔余聞姮娥，竊藥駐雲髮。\n不自嬌玉顔，方希錬金骨。\n飛去身莫返，含笑坐眀月。\n紫宫誇蛾睂，隨手會凋歇。\n","id":59438,"chapter":"卷二十一","chapternum":21,"title":"感遇","titledesc":"","collection":"","collectiondesc":"","poemindex":87},{"author":"李白","charstyle":"古體詩","content":"宋玉事楚王，立身本髙潔。\n巫山賦彩雲，郢路歌白雪。\n舉國莫能和，巴人皆卷舌。\n一感登徒言，恩情遂中絶。\n","id":59439,"chapter":"卷二十一","chapternum":21,"title":"感遇","titledesc":"","collection":"","collectiondesc":"","poemindex":88},{"author":"李白","charstyle":"古體詩","content":"何䖏聞秋聲，翛翛北窗竹。\n迴薄萬古心，攬之不盈掬。\n靜坐觀衆妙，浩然媚幽獨。\n白雲南山來，就我簷下宿。\n嬾從唐生决，羞訪季主卜。\n四十九年非，一往不可復。\n野情轉蕭散，世道有翻覆。\n陶令歸去來，田家酒應熟。\n","id":59440,"chapter":"卷二十一","chapternum":21,"title":"尋陽紫極宫感秋作","titledesc":"","collection":"","collectiondesc":"","poemindex":89},{"author":"李白","charstyle":"古體詩","content":"餐霞卧舊壑散髮謝逺遊山蟬號枯桑始復知天秋朔雁別海裔越燕辭江樓颯颯風卷沙茫茫霧縈洲黃雲結莫色白水揚寒流惻愴心自悲潺湲淚難收蘅蘭方蕭瑟長嘆令人愁","id":59441,"chapter":"卷二十一","chapternum":21,"title":"江上秋懷","titledesc":"","collection":"","collectiondesc":"","poemindex":90},{"author":"李白","charstyle":"古體詩","content":"北風吹海雁，南渡落寒聲。\n感此瀟湘客，凄其流浪情。\n海懷結滄洲，霞想遊赤城。\n始探蓬壺事，旋覺天地輕。\n澹然吟髙秋，閒卧瞻太清。\n蘿月掩空幕，松霜皓前楹。\n滅見息羣動，獵微窮至精。\n桃花有源水，可以保吾生。\n","id":59442,"chapter":"卷二十一","chapternum":21,"title":"秋夕書懷","titledesc":"","collection":"","collectiondesc":"","poemindex":91},{"author":"李白","charstyle":"古體詩","content":"家本紫雲山道風未淪落沈懷丹丘志冲賞歸寂寞朅來遊閩荒捫涉窮禹鑿夤緣泛潮海偃蹇涉廬霍憑雷躡天窗弄影憇霞閣且欣登眺美頗愜隱淪諾三山曠幽期四岳聊所託故人契嵩潁髙義炳丹雘滅跡遺紛嚻終言本峯壑自矜林湍好不羨朝市樂偶與眞意幷頓覺世情薄爾能折芳桂吾亦採蘭若拙妻好乗鸞嬌女愛飛鶴提㩦訪神仙從此鍊金藥","id":59443,"chapter":"卷二十一","chapternum":21,"title":"題嵩山逸人元丹丘山居〈幷序〉","titledesc":"白久在廬霍元公近遊嵩山故交深情出䖏無間嵒信頻及許爲主人欣然適會本意當冀長往不返欲便舉家就之兼書共遊因有此贈","collection":"","collectiondesc":"","poemindex":92},{"author":"李白","charstyle":"古體詩","content":"魯叟談五經白髮死章句問以經濟䇿茫如墜煙霧足著逺遊履首戴方山巾緩步從直道未行先起塵秦家丞相府不重褒衣人君非叔孫通與我本殊倫時事且未達歸耕汶水濱","id":59444,"chapter":"卷二十一","chapternum":21,"title":"嘲魯儒","titledesc":"","collection":"","collectiondesc":"","poemindex":93},{"author":"李白","charstyle":"古體詩","content":"青樓何所在，乃在碧雲中。\n寶鏡掛秋水，羅衣輕春風。\n新粧坐落日，悵望金屏空。\n念此送短書，願因雙飛鴻。\n","id":59445,"chapter":"卷二十一","chapternum":21,"title":"寄逺","titledesc":"","collection":"","collectiondesc":"","poemindex":94},{"author":"李白","charstyle":"古體詩","content":"本作一行書慇懃道相憶一行復一行滿紙情何極瑶臺有黃鶴爲報青樓人朱顔凋落盡白髮一何新自知未應還離居經三春桃李今若爲當窗發光彩莫使香風飄留與紅芳待","id":59446,"chapter":"卷二十一","chapternum":21,"title":"寄逺","titledesc":"","collection":"","collectiondesc":"","poemindex":95},{"author":"李白","charstyle":"古體詩","content":"玉筯落春鏡坐愁湖陽水聞與隂麗華風煙接鄰里青春已復過白日忽相催但恐荷花晩令人意已摧相思不惜夢日夜向陽臺","id":59447,"chapter":"卷二十一","chapternum":21,"title":"寄逺","titledesc":"","collection":"","collectiondesc":"","poemindex":96},{"author":"李白","charstyle":"古體詩","content":"逺憶巫山陽，花眀淥江暖。\n躊躇未得往，淚向南雲滿。\n春風復無情，吹我夢魂斷。\n不見眼中人，天長音信短。\n","id":59448,"chapter":"卷二十一","chapternum":21,"title":"寄逺","titledesc":"","collection":"","collectiondesc":"","poemindex":97},{"author":"李白","charstyle":"古體詩","content":"妾在舂陵東君居漢江島一日望花光往來成白道一爲雲雨別此地生秋草秋草秋蛾飛相思愁落暉何由一相見滅燭解羅衣","id":59449,"chapter":"卷二十一","chapternum":21,"title":"寄逺","titledesc":"","collection":"","collectiondesc":"","poemindex":98},{"author":"李白","charstyle":"古體詩","content":"魯縞如玉霜，筆題月氏書。\n寄書白鸚鵡，西海慰離居。\n行數雖不多，字字有委曲。\n天末如見之，開緘淚相續。\n淚盡恨轉深，千里同此心。\n相思千萬里，一書直千金。\n","id":59450,"chapter":"卷二十一","chapternum":21,"title":"寄逺","titledesc":"","collection":"","collectiondesc":"","poemindex":99},{"author":"李白","charstyle":"古體詩","content":"妾本洛陽人狂夫幽燕客渴飲易水波由來多感激胡馬西北馳香騣揺綠絲鳴鞭從此去逐冦蕩邊陲昔去有好言不言久離別燕支多美女走馬輕風雪見此不記人恩情雲雨絶啼流玉筯盡坐恨金閨切織錦作短書腸隨回紋結相思欲有寄恐君不見察焚之揚其灰手跡自此滅","id":59451,"chapter":"卷二十一","chapternum":21,"title":"代贈逺","titledesc":"","collection":"","collectiondesc":"","poemindex":100},{"author":"李白","charstyle":"古體詩","content":"我今尋陽去，辭家千里餘。\n結荷愁水宿，却寄大雷書。\n雖不同辛苦，愴離各自居。\n我自入秋浦，三年北信疎。\n紅顔愁落盡，白髮不能除。\n有客自梁苑，手㩦五色魚。\n開魚得錦字，歸問我何如。\n江山雖道阻，意合不爲殊。\n","id":59452,"chapter":"卷二十一","chapternum":21,"title":"秋浦寄内","titledesc":"","collection":"","collectiondesc":"","poemindex":101},{"author":"李白","charstyle":"古體詩","content":"寶刀截流水無有斷絶時妾意逐君行纒綿亦如之別來門前草秋卷春轉碧掃盡更還生萋萋滿行跡鳴鳳始相得雄驚雌各飛遊雲落何山一往不見歸估客發大樓知君在秋浦梁苑空錦衾陽臺夢行雨妾家三作相失勢去西秦猶存舊歌管凄清聞四隣曲度入紫雲啼無眼中人妾似井底桃開花向誰笑君如天上月不𡧓一迴照窺鏡不自識別多憔悴深安得秦吉了爲人道寸心","id":59453,"chapter":"卷二十一","chapternum":21,"title":"自代内贈","titledesc":"","collection":"","collectiondesc":"","poemindex":102},{"author":"李白","charstyle":"古體詩","content":"霜凋楚關木始知殺氣嚴寥寥金天廓婉婉綠紅潛胡燕別主人雙雙語前簷三飛四迴顧欲去復相瞻豈不戀華屋終然謝珠簾我不及此鳥逺行歳已淹寄書道中歎淚下不能緘","id":59454,"chapter":"卷二十一","chapternum":21,"title":"秋浦感主人歸燕寄内","titledesc":"","collection":"","collectiondesc":"","poemindex":103},{"author":"李白","charstyle":"古體詩","content":"十五遊神仙，仙遊未曽歇。\n吹笙吟松風，汎瑟窺海月。\n西山玉童子，使我鍊金骨。\n欲逐黃鶴飛，相呼向蓬闕。\n","id":59455,"chapter":"卷二十一","chapternum":21,"title":"感興","titledesc":"","collection":"","collectiondesc":"","poemindex":104},{"author":"李白","charstyle":"古體詩","content":"西國有美女結樓青雲端蛾眉艶曉月一笑傾城歡髙節不可奪炯心如凝丹常恐彩色晩不爲人所觀安得配君子共乗雙飛鸞","id":59456,"chapter":"卷二十一","chapternum":21,"title":"感興","titledesc":"","collection":"","collectiondesc":"","poemindex":105},{"author":"李白","charstyle":"古體詩","content":"朅來荆山客，誰爲珉玉分。\n良寶絶見棄，虛持三獻君。\n直木忌先伐，芬蘭哀自焚。\n盈滿天所損，沈溟道所羣。\n東海有碧水，西山多白雲。\n魯連及夷齊，可以躡青芬。\n","id":59457,"chapter":"卷二十一","chapternum":21,"title":"感興","titledesc":"","collection":"","collectiondesc":"","poemindex":106},{"author":"李白","charstyle":"古體詩","content":"揺裔雙綵鳳，婉孌三青禽。\n往還瑶臺裏，鳴舞玉山岑。\n以歡秦娥意，復得王母心。\n區區精衛鳥，銜木空哀吟。\n","id":59458,"chapter":"卷二十一","chapternum":21,"title":"寓言","titledesc":"","collection":"","collectiondesc":"","poemindex":107},{"author":"李白","charstyle":"古體詩","content":"長安春色歸，先入青門道。\n綠楊不自持，清風欲傾倒。\n海燕還秦宫，雙飛入簾櫳。\n相思不相見，托夢遼城東。\n","id":59459,"chapter":"卷二十一","chapternum":21,"title":"寓言","titledesc":"","collection":"","collectiondesc":"","poemindex":108},{"author":"李白","charstyle":"古體詩","content":"漕水東去逺送君多莫情淹留野寺出向背孤山眀前望數千里中無蒲稗生夕陽滿舟檝但愛微波清舉杯林月上解衣沙鳥鳴夜來蓮花界夢裏金陵城歎息此離別悠悠江海行","id":59460,"chapter":"卷二十一","chapternum":21,"title":"送王昌齡","titledesc":"","collection":"","collectiondesc":"","poemindex":109}]