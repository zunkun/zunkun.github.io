[
  {
    "id": 58224,
    "uid": "poem-11-1",
    "chapter": "卷十一",
    "chapternum": 11,
    "charstyle": "古體詩",
    "title": "登江中孤嶼贈白雲先生王迥",
    "titledesc": "",
    "collection": "",
    "collectiondesc": "",
    "poemindex": 1,
    "author": "孟浩然",
    "content": "悠悠清江水，水落沙嶼出。\n迴潭石下湥，緑篠岸傍密。\n鮫人潛不見，漁父歌自逸。\n憶與君别時，泛舟如昨日。\n夕陽開返照，中坐興非一。\n南望鹿門山，歸來恨如失。\n"
  },
  {
    "id": 58225,
    "uid": "poem-11-2",
    "chapter": "卷十一",
    "chapternum": 11,
    "charstyle": "古體詩",
    "title": "秋登蘭山寄張五",
    "titledesc": "",
    "collection": "",
    "collectiondesc": "",
    "poemindex": 2,
    "author": "孟浩然",
    "content": "北山白雲裏，隠者自怡恱。\n相望試登髙，心飛逐鳥滅。\n愁因薄暮起，興是清境發。\n時見歸村人，沙行渡頭歇。\n天邊樹若薺，江畔舟如月。\n何當載酒來，共醉重陽節。\n"
  },
  {
    "id": 58226,
    "uid": "poem-11-3",
    "chapter": "卷十一",
    "chapternum": 11,
    "charstyle": "古體詩",
    "title": "大堤行寄萬七",
    "titledesc": "",
    "collection": "",
    "collectiondesc": "",
    "poemindex": 3,
    "author": "孟浩然",
    "content": "大堤行樂處，車馬相馳突。\n嵗嵗春草生，踏青二三月。\n王孫挾珠彈，遊女矜羅襪。\n㩦手今莫同，江花為誰發。\n"
  },
  {
    "id": 58227,
    "uid": "poem-11-4",
    "chapter": "卷十一",
    "chapternum": 11,
    "charstyle": "古體詩",
    "title": "夏日南亭懐辛大",
    "titledesc": "",
    "collection": "",
    "collectiondesc": "",
    "poemindex": 4,
    "author": "孟浩然",
    "content": "山光忽西落，池月漸東上。\n散髪乘夕涼，開軒卧閒敞。\n荷風送香氣，竹露滴清響。\n欲取鳴琴彈，恨無知音賞。\n感此懐故人，中宵勞夢想。\n"
  },
  {
    "id": 58228,
    "uid": "poem-11-5",
    "chapter": "卷十一",
    "chapternum": 11,
    "charstyle": "古體詩",
    "title": "秋宵月下有懐",
    "titledesc": "",
    "collection": "",
    "collectiondesc": "",
    "poemindex": 5,
    "author": "孟浩然",
    "content": "秋空明月懸，光彩露霑濕。\n驚鵲棲未定，飛螢捲簾入。\n庭槐寒影疎，鄰杵夜聲急。\n佳期曠何許，望望空佇立。\n"
  },
  {
    "id": 58229,
    "uid": "poem-11-6",
    "chapter": "卷十一",
    "chapternum": 11,
    "charstyle": "古體詩",
    "title": "送從弟邕下第後尋會稽",
    "titledesc": "",
    "collection": "",
    "collectiondesc": "",
    "poemindex": 6,
    "author": "孟浩然",
    "content": "疾風吹征帆，倐爾向空没。\n千里在俄頃，三江坐超忽。\n向來共歡娛，日夕成楚越。\n落羽更分飛，誰能不驚骨。\n"
  },
  {
    "id": 58230,
    "uid": "poem-11-7",
    "chapter": "卷十一",
    "chapternum": 11,
    "charstyle": "古體詩",
    "title": "尋香山湛上人",
    "titledesc": "",
    "collection": "",
    "collectiondesc": "",
    "poemindex": 7,
    "author": "孟浩然",
    "content": "朝遊訪名山，山逺在空翠。\n氛氲亘百里，日入行始至。\n杖筞尋故人，解鞍暫停騎。\n石門殊豁險，篁逕轉深邃。\n法侣欣相逢，清談曉不寐。\n平生慕真隠，累日求奇異。\n野老朝入田，山僧暮歸寺。\n松泉多逸響，苔壁饒古意。\n谷口聞鐘聲，林端識香氣。\n願言投此山，身世永相棄。\n"
  },
  {
    "id": 58231,
    "uid": "poem-11-8",
    "chapter": "卷十一",
    "chapternum": 11,
    "charstyle": "古體詩",
    "title": "宿天台桐栢觀",
    "titledesc": "",
    "collection": "",
    "collectiondesc": "",
    "poemindex": 8,
    "author": "孟浩然",
    "content": "海行信風帆，夕宿逗雲島。\n緬尋滄洲趣，近愛赤城好。\n捫蘿亦踐苔，輟棹恣探討。\n息陰憇桐栢，采秀弄芝草。\n鶴唳清露垂，鷄鳴信潮早。\n願言解纓紱，從此無煩惱。\n髙步凌四明，元蹤得三老。\n紛吾逺遊意，學彼長生道。\n日夕望三山，雲濤空浩浩。\n"
  },
  {
    "id": 58232,
    "uid": "poem-11-9",
    "chapter": "卷十一",
    "chapternum": 11,
    "charstyle": "古體詩",
    "title": "題終南翠微寺空上人房",
    "titledesc": "",
    "collection": "",
    "collectiondesc": "",
    "poemindex": 9,
    "author": "孟浩然",
    "content": "翠微終南裏，雨後宜返照。\n閉關久沈㝠，杖策一登眺。\n遂造幽人室，始知静者妙。\n儒道雖異門，雲林頗同調。\n兩心相喜得，畢景共談笑。\n暝還髙窻眠，時見逺山燒。\n緬懐赤城標，更憶臨海嶠。\n風泉有清聴，何必蘇門嘯。\n"
  },
  {
    "id": 58233,
    "uid": "poem-11-10",
    "chapter": "卷十一",
    "chapternum": 11,
    "charstyle": "古體詩",
    "title": "初春漢中漾舟",
    "titledesc": "",
    "collection": "",
    "collectiondesc": "",
    "poemindex": 10,
    "author": "孟浩然",
    "content": "羊公峴山下，神女漢皋曲。\n雪罷氷復開，春潭千丈緑。\n輕舟恣來往，探翫無厭足。\n波影揺妓釵，沙光逐人目。\n傾杯魚鳥醉，聯句鶯花續。\n良會難再逢，日入須秉燭。\n"
  },
  {
    "id": 58234,
    "uid": "poem-11-11",
    "chapter": "卷十一",
    "chapternum": 11,
    "charstyle": "古體詩",
    "title": "宿業師山房待丁公不至",
    "titledesc": "",
    "collection": "",
    "collectiondesc": "",
    "poemindex": 11,
    "author": "孟浩然",
    "content": "夕陽度西嶺，羣壑倐已暝。\n松月生夜涼，風泉滿清聴。\n樵人歸欲盡，煙鳥棲初定。\n之子期宿來，孤琴𠉀蘿逕。\n"
  },
  {
    "id": 58235,
    "uid": "poem-11-12",
    "chapter": "卷十一",
    "chapternum": 11,
    "charstyle": "古體詩",
    "title": "耶溪泛舟",
    "titledesc": "",
    "collection": "",
    "collectiondesc": "",
    "poemindex": 12,
    "author": "孟浩然",
    "content": "落景餘清輝，輕撓弄谿渚。\n澄明愛水物，臨泛何容與。\n白首垂釣翁，新妝浣紗女。\n相看似相識，脈脉不得語。\n"
  },
  {
    "id": 58236,
    "uid": "poem-11-13",
    "chapter": "卷十一",
    "chapternum": 11,
    "charstyle": "古體詩",
    "title": "登鹿門山懐古",
    "titledesc": "",
    "collection": "",
    "collectiondesc": "",
    "poemindex": 13,
    "author": "孟浩然",
    "content": "清曉因興來，乘流越江峴。\n沙禽近方職，浦樹遥莫辨。\n漸至鹿門山，山明翠徹淺。\n巖潭多屈曲，舟檝屢迴轉。\n昔聞龎徳公，采藥遂不返。\n金澗餌芝术，石牀卧苔蘚。\n紛吾感耆舊，結䌫事攀踐。\n隠迹今尚存，髙風邈已逺。\n白雲何時去，丹桂空偃蹇。\n探討意未窮，迴艇夕陽晩。\n"
  },
  {
    "id": 58237,
    "uid": "poem-11-14",
    "chapter": "卷十一",
    "chapternum": 11,
    "charstyle": "古體詩",
    "title": "疾愈過龍泉寺精舍呈易業二公",
    "titledesc": "",
    "collection": "",
    "collectiondesc": "",
    "poemindex": 14,
    "author": "孟浩然",
    "content": "停午聞山鐘，起行散愁疾。\n尋林采芝去，谷轉松翠密。\n傍見精舍開，長廊飯僧畢。\n石渠流雪水，金子耀霜橘。\n竹房思舊遊，過憇終永日。\n入洞窺石髓，傍崖采蜂蜜。\n日暮辭逺公，虎谿相送出。\n"
  },
  {
    "id": 58238,
    "uid": "poem-11-15",
    "chapter": "卷十一",
    "chapternum": 11,
    "charstyle": "古體詩",
    "title": "萬山潭作",
    "titledesc": "",
    "collection": "",
    "collectiondesc": "",
    "poemindex": 15,
    "author": "孟浩然",
    "content": "垂釣坐盤石，水清心亦閒。\n魚行潭樹下，猿挂島藤間。\n游女昔解佩，傳聞於此山。\n求之不可得，沿月棹歌還。\n"
  },
  {
    "id": 58239,
    "uid": "poem-11-16",
    "chapter": "卷十一",
    "chapternum": 11,
    "charstyle": "古體詩",
    "title": "白雲先生王迥見訪",
    "titledesc": "",
    "collection": "",
    "collectiondesc": "",
    "poemindex": 16,
    "author": "孟浩然",
    "content": "閒歸日無事，雲卧晝不起。\n有客欵柴扉，自云巢居子。\n居閒好芝术，采藥來城市。\n家在鹿門山，常遊澗澤水。\n手持白羽扇，脚步青芒履。\n聞道鶴書徵，臨流還洗耳。\n"
  },
  {
    "id": 58240,
    "uid": "poem-11-17",
    "chapter": "卷十一",
    "chapternum": 11,
    "charstyle": "古體詩",
    "title": "采樵作",
    "titledesc": "",
    "collection": "",
    "collectiondesc": "",
    "poemindex": 17,
    "author": "孟浩然",
    "content": "采樵入深山，山湥樹重疊。\n橋崩卧槎擁，路險埀藤接。\n日落伴將稀，山風拂蘿衣。\n長歌負輕策，平望野煙歸。\n"
  },
  {
    "id": 58241,
    "uid": "poem-11-18",
    "chapter": "卷十一",
    "chapternum": 11,
    "charstyle": "古體詩",
    "title": "早發漁浦潭",
    "titledesc": "",
    "collection": "",
    "collectiondesc": "",
    "poemindex": 18,
    "author": "孟浩然",
    "content": "東旭早光芒，渚禽已驚䀨。\n卧聞漁浦口，橈聲暗相撥。\n日出氣象分，始知江湖濶。\n美人常晏起，照影弄流沫。\n飲水畏驚猿，祭魚時見獺。\n舟行自無悶，况值晴景豁。\n"
  },
  {
    "id": 58242,
    "uid": "poem-11-19",
    "chapter": "卷十一",
    "chapternum": 11,
    "charstyle": "古體詩",
    "title": "經七里灘",
    "titledesc": "",
    "collection": "",
    "collectiondesc": "",
    "poemindex": 19,
    "author": "孟浩然",
    "content": "予奉垂堂誡，千金非所輕。\n為多山水樂，頗作泛舟行。\n五嶽追尚子，三湘弔屈平。\n湖經洞庭濶，江入新安清。\n復聞嚴陵瀨，乃在兹湍路。\n疊嶂數百里，沿洄非一趣。\n彩翠相氛氲，别流亂奔注。\n釣磯平可坐，苔磴滑難步。\n猨飲石下潭，鳥還日邊樹。\n觀奇恨來晩，倚棹惜將暮。\n揮手弄潺湲，從兹洗塵慮。\n"
  },
  {
    "id": 58243,
    "uid": "poem-11-20",
    "chapter": "卷十一",
    "chapternum": 11,
    "charstyle": "古體詩",
    "title": "南歸阻雪",
    "titledesc": "",
    "collection": "",
    "collectiondesc": "",
    "poemindex": 20,
    "author": "孟浩然",
    "content": "我行滯宛許，日夕望京豫。\n曠野莽茫茫，鄉山在何處。\n孤煙村際起，歸雁天邊去。\n積雪覆平皋，饑鷹捉寒兎。\n少年弄文墨，屬意在章句。\n十上恥還家，徘徊守歸路。\n"
  },
  {
    "id": 58244,
    "uid": "poem-11-21",
    "chapter": "卷十一",
    "chapternum": 11,
    "charstyle": "古體詩",
    "title": "聴鄭五愔彈琴",
    "titledesc": "",
    "collection": "",
    "collectiondesc": "",
    "poemindex": 21,
    "author": "孟浩然",
    "content": "阮籍推名飲，清風滿竹林。\n半酣下衫袖，拂拭龍唇琴。\n一杯彈一曲，不覺夕陽沈。\n予意在山水，聞之諧夙心。\n"
  },
  {
    "id": 58245,
    "uid": "poem-11-22",
    "chapter": "卷十一",
    "chapternum": 11,
    "charstyle": "古體詩",
    "title": "送王七尉松滋得陽臺雲",
    "titledesc": "",
    "collection": "",
    "collectiondesc": "",
    "poemindex": 22,
    "author": "孟浩然",
    "content": "君不見巫山神女作行雲，霏紅沓翠曉氛氲。\n嬋娟流入楚王夢，倐忽還隨零雨分。\n空中飛去復飛來，朝朝暮暮下陽臺。\n愁君此去為仙尉，便逐行雲去不迴。\n"
  },
  {
    "id": 58246,
    "uid": "poem-11-23",
    "chapter": "卷十一",
    "chapternum": 11,
    "charstyle": "古體詩",
    "title": "夜歸鹿門歌",
    "titledesc": "",
    "collection": "",
    "collectiondesc": "",
    "poemindex": 23,
    "author": "孟浩然",
    "content": "山寺鳴鐘晝巳昏，漁梁渡頭爭渡喧。\n人隨沙路向江村，余亦乘舟歸鹿門。\n鹿門月照開烟樹，忽到龎公棲隠處。\n巖扉松徑長寥寥，惟有幽人夜來去。\n"
  },
  {
    "id": 58247,
    "uid": "poem-11-24",
    "chapter": "卷十一",
    "chapternum": 11,
    "charstyle": "近體詩",
    "title": "望洞庭湖贈張丞相",
    "titledesc": "",
    "collection": "",
    "collectiondesc": "",
    "poemindex": 24,
    "author": "孟浩然",
    "content": "八月湖水平，涵虚混太清。\n氣蒸雲夢澤，波撼岳陽城。\n欲濟無舟檝，端居恥聖明。\n坐觀垂釣者，空有羡魚情。\n"
  },
  {
    "id": 58248,
    "uid": "poem-11-25",
    "chapter": "卷十一",
    "chapternum": 11,
    "charstyle": "近體詩",
    "title": "秦中感秋寄逺上人",
    "titledesc": "",
    "collection": "",
    "collectiondesc": "",
    "poemindex": 25,
    "author": "孟浩然",
    "content": "一丘常欲卧，三徑苦無資。\n北土非吾願，東林懐我師。\n黄金然桂盡，壯志逐年衰。\n日夕涼風至，聞蟬但益悲。\n"
  },
  {
    "id": 58249,
    "uid": "poem-11-26",
    "chapter": "卷十一",
    "chapternum": 11,
    "charstyle": "近體詩",
    "title": "宿永嘉江寄山陰崔少府國輔",
    "titledesc": "",
    "collection": "",
    "collectiondesc": "",
    "poemindex": 26,
    "author": "孟浩然",
    "content": "我行窮水國，君使入京華。\n相去日千里，孤帆天一涯。\n卧聞海潮至，起視江月斜。\n借問同舟客，何時到永嘉。\n"
  },
  {
    "id": 58250,
    "uid": "poem-11-27",
    "chapter": "卷十一",
    "chapternum": 11,
    "charstyle": "近體詩",
    "title": "上已洛中寄王九迥",
    "titledesc": "",
    "collection": "",
    "collectiondesc": "",
    "poemindex": 27,
    "author": "孟浩然",
    "content": "卜洛成周地，浮杯上巳筵。\n鬭鷄寒食下，走馬射堂前。\n垂柳金堤合，平沙翠幙連。\n不知王逸少，何處會羣賢。\n"
  },
  {
    "id": 58251,
    "uid": "poem-11-28",
    "chapter": "卷十一",
    "chapternum": 11,
    "charstyle": "近體詩",
    "title": "夜泊廬江聞故人在東寺以詩寄之",
    "titledesc": "",
    "collection": "",
    "collectiondesc": "",
    "poemindex": 28,
    "author": "孟浩然",
    "content": "江路經廬阜，松門入虎谿。\n聞君尋寂樂，清夜宿招提。\n石鏡山精怯，禪枝怖鴿棲。\n一燈如悟道，為照客心迷。\n"
  },
  {
    "id": 58252,
    "uid": "poem-11-29",
    "chapter": "卷十一",
    "chapternum": 11,
    "charstyle": "近體詩",
    "title": "宿桐廬江寄廣陵舊遊",
    "titledesc": "",
    "collection": "",
    "collectiondesc": "",
    "poemindex": 29,
    "author": "孟浩然",
    "content": "山暝聴猿愁，滄江急夜流。\n風鳴兩岸葉，月照一孤舟。\n建徳非吾土，維揚憶舊遊。\n還將兩行淚，遥寄海西頭。\n"
  },
  {
    "id": 58253,
    "uid": "poem-11-30",
    "chapter": "卷十一",
    "chapternum": 11,
    "charstyle": "近體詩",
    "title": "澗南即事貽皎上人",
    "titledesc": "",
    "collection": "",
    "collectiondesc": "",
    "poemindex": 30,
    "author": "孟浩然",
    "content": "弊廬在郭外，素産惟田園。\n左右林野曠，不聞朝市喧。\n釣竿垂北澗，樵唱入南軒。\n書取幽棲事，將尋靜者論。\n"
  },
  {
    "id": 58254,
    "uid": "poem-11-31",
    "chapter": "卷十一",
    "chapternum": 11,
    "charstyle": "近體詩",
    "title": "九日懐襄陽",
    "titledesc": "",
    "collection": "",
    "collectiondesc": "",
    "poemindex": 31,
    "author": "孟浩然",
    "content": "去國已如昨，倐然經杪秋。\n峴山不可見，風景令人愁。\n誰采籬下菊，應閒池上樓。\n宜城多美酒，歸與葛疆遊。\n"
  },
  {
    "id": 58255,
    "uid": "poem-11-32",
    "chapter": "卷十一",
    "chapternum": 11,
    "charstyle": "近體詩",
    "title": "初出關旅亭夜坐懐王大校書",
    "titledesc": "",
    "collection": "",
    "collectiondesc": "",
    "poemindex": 32,
    "author": "孟浩然",
    "content": "向夕槐煙起，葱蘢池館曛。\n客中無偶坐，闗外惜離羣。\n燭至螢光滅，荷枯雨滴聞。\n永懐芸閣友，寂寞滯楊雲。\n"
  },
  {
    "id": 58256,
    "uid": "poem-11-33",
    "chapter": "卷十一",
    "chapternum": 11,
    "charstyle": "近體詩",
    "title": "早寒江上有懐",
    "titledesc": "",
    "collection": "",
    "collectiondesc": "",
    "poemindex": 33,
    "author": "孟浩然",
    "content": "木落鴈南渡，北風江上寒。\n我家襄水上，遥隔楚雲端。\n鄉淚客中盡，孤帆天際看。\n迷津欲有問，平海夕漫漫。\n"
  },
  {
    "id": 58257,
    "uid": "poem-11-34",
    "chapter": "卷十一",
    "chapternum": 11,
    "charstyle": "近體詩",
    "title": "閒園懐蘇子",
    "titledesc": "",
    "collection": "",
    "collectiondesc": "",
    "poemindex": 34,
    "author": "孟浩然",
    "content": "林園雖少事，幽獨自多違。\n向夕開簾坐，庭陰落景微。\n鳥過煙樹宿，螢傍水軒飛。\n感念同懐子，京華去不歸。\n"
  },
  {
    "id": 58258,
    "uid": "poem-11-35",
    "chapter": "卷十一",
    "chapternum": 11,
    "charstyle": "近體詩",
    "title": "留别王侍御維",
    "titledesc": "",
    "collection": "",
    "collectiondesc": "",
    "poemindex": 35,
    "author": "孟浩然",
    "content": "寂寂竟何待，朝朝空自歸。\n欲尋芳草去，惜與故人違。\n當路誰相假，知音世所稀。\n祗應守索莫，還掩故園扉。\n"
  },
  {
    "id": 58259,
    "uid": "poem-11-36",
    "chapter": "卷十一",
    "chapternum": 11,
    "charstyle": "近體詩",
    "title": "東京留别諸公",
    "titledesc": "",
    "collection": "",
    "collectiondesc": "",
    "poemindex": 36,
    "author": "孟浩然",
    "content": "吾道昧所適，驅車還向東。\n主人開舊館，留客醉新豐。\n樹繞温泉緑，塵遮晩日紅。\n拂衣從此去，髙步躡華嵩。\n"
  },
  {
    "id": 58260,
    "uid": "poem-11-37",
    "chapter": "卷十一",
    "chapternum": 11,
    "charstyle": "近體詩",
    "title": "廣陵别薛八",
    "titledesc": "",
    "collection": "",
    "collectiondesc": "",
    "poemindex": 37,
    "author": "孟浩然",
    "content": "士有不得志，栖栖吳楚間。\n廣陵相遇罷，彭蠡泛舟還。\n檣出江中樹，波連海上山。\n風帆明日逺，何處更追攀。\n"
  },
  {
    "id": 58261,
    "uid": "poem-11-38",
    "chapter": "卷十一",
    "chapternum": 11,
    "charstyle": "近體詩",
    "title": "宴榮二山池",
    "titledesc": "",
    "collection": "",
    "collectiondesc": "",
    "poemindex": 38,
    "author": "孟浩然",
    "content": "甲第開金穴，榮期樂自多。\n櫪嘶支遁馬，池養右軍鵞。\n竹引㩦琴入，花邀載酒過。\n山公來取醉，時唱接䍦歌。\n"
  },
  {
    "id": 58262,
    "uid": "poem-11-39",
    "chapter": "卷十一",
    "chapternum": 11,
    "charstyle": "近體詩",
    "title": "夏日與崔二十一同集衞明府宅",
    "titledesc": "",
    "collection": "",
    "collectiondesc": "",
    "poemindex": 39,
    "author": "孟浩然",
    "content": "言避一時暑，池亭五月開。\n喜逢金馬客，同飲玉人杯。\n舞鶴乘軒至，遊魚擁釣來。\n座中殊未起，簫管莫相催。\n"
  },
  {
    "id": 58263,
    "uid": "poem-11-40",
    "chapter": "卷十一",
    "chapternum": 11,
    "charstyle": "近體詩",
    "title": "清明日宴梅道士房",
    "titledesc": "",
    "collection": "",
    "collectiondesc": "",
    "poemindex": 40,
    "author": "孟浩然",
    "content": "林卧愁春盡，開軒覽物華。\n忽逢青鳥使，邀我赤松家。\n金竈初開火，仙桃正落花。\n童顔若何駐，何惜醉流霞。\n"
  },
  {
    "id": 58264,
    "uid": "poem-11-41",
    "chapter": "卷十一",
    "chapternum": 11,
    "charstyle": "近體詩",
    "title": "與諸子登峴山作",
    "titledesc": "",
    "collection": "",
    "collectiondesc": "",
    "poemindex": 41,
    "author": "孟浩然",
    "content": "人事有代謝，往來成古今。\n江山留勝跡，我輩復登臨。\n水落魚梁淺，天寒夢澤深。\n羊公碑字在，讀罷淚沾襟。\n"
  },
  {
    "id": 58265,
    "uid": "poem-11-42",
    "chapter": "卷十一",
    "chapternum": 11,
    "charstyle": "近體詩",
    "title": "尋天台山",
    "titledesc": "",
    "collection": "",
    "collectiondesc": "",
    "poemindex": 42,
    "author": "孟浩然",
    "content": "吾友太乙子，餐霞卧赤城。\n欲尋華頂去，不憚惡谿名。\n歇馬憑雲宿，揚帆截海行。\n髙髙翠微裏，遥見石梁横。\n"
  },
  {
    "id": 58266,
    "uid": "poem-11-43",
    "chapter": "卷十一",
    "chapternum": 11,
    "charstyle": "近體詩",
    "title": "武陵泛舟",
    "titledesc": "",
    "collection": "",
    "collectiondesc": "",
    "poemindex": 43,
    "author": "孟浩然",
    "content": "武陵川路狹，前棹入花林。\n莫測幽源裏，仙家信幾深。\n水迴青嶂合，雲度緑谿陰。\n坐聴閒猿嘯，彌清塵外心。\n"
  },
  {
    "id": 58267,
    "uid": "poem-11-44",
    "chapter": "卷十一",
    "chapternum": 11,
    "charstyle": "近體詩",
    "title": "夏日浮舟過陳大水亭",
    "titledesc": "",
    "collection": "",
    "collectiondesc": "",
    "poemindex": 44,
    "author": "孟浩然",
    "content": "水亭涼氣多，閒棹晩來過。\n澗影見松竹，潭香聞芰荷。\n野童扶醉舞，山鳥助酣歌。\n幽賞未云徧，煙花奈夕何。\n"
  },
  {
    "id": 58268,
    "uid": "poem-11-45",
    "chapter": "卷十一",
    "chapternum": 11,
    "charstyle": "近體詩",
    "title": "秋日陪李侍御渡松滋江",
    "titledesc": "",
    "collection": "",
    "collectiondesc": "",
    "poemindex": 45,
    "author": "孟浩然",
    "content": "南紀西江濶，皇華御史雄。\n截流寧假楫，挂席自生風。\n僚寀爭攀鷁，魚龍亦避驄。\n坐聽白雪唱，翻入棹歌中。\n"
  },
  {
    "id": 58269,
    "uid": "poem-11-46",
    "chapter": "卷十一",
    "chapternum": 11,
    "charstyle": "近體詩",
    "title": "梅道士水亭",
    "titledesc": "",
    "collection": "",
    "collectiondesc": "",
    "poemindex": 46,
    "author": "孟浩然",
    "content": "傲吏非凡吏，名流即道流。\n隠居不可見，髙論莫能酬。\n水接仙源近，山藏鬼谷幽。\n再來迷處所，花下問漁舟。\n"
  },
  {
    "id": 58270,
    "uid": "poem-11-47",
    "chapter": "卷十一",
    "chapternum": 11,
    "charstyle": "近體詩",
    "title": "遊景空寺蘭若",
    "titledesc": "",
    "collection": "",
    "collectiondesc": "",
    "poemindex": 47,
    "author": "孟浩然",
    "content": "龍象經行處，山腰度石闗。\n屢迷青嶂合，時愛緑蘿閒。\n宴息花林下，髙談竹嶼間。\n寥寥隔塵事，疑是入鷄山。\n"
  },
  {
    "id": 58271,
    "uid": "poem-11-48",
    "chapter": "卷十一",
    "chapternum": 11,
    "charstyle": "近體詩",
    "title": "陪李侍御訪聰上人禪居",
    "titledesc": "",
    "collection": "",
    "collectiondesc": "",
    "poemindex": 48,
    "author": "孟浩然",
    "content": "欣逢柏臺友，共謁聰公禪。\n石室無人到，繩床見虎眠。\n陰崖常抱雪，枯澗為生泉。\n出處雖云異，同歡在法筵。\n"
  },
  {
    "id": 58272,
    "uid": "poem-11-49",
    "chapter": "卷十一",
    "chapternum": 11,
    "charstyle": "近體詩",
    "title": "遊精思觀迴王白雲在後",
    "titledesc": "",
    "collection": "",
    "collectiondesc": "",
    "poemindex": 49,
    "author": "孟浩然",
    "content": "出谷未停午，至家日已曛。\n迴瞻山下路，但見牛羊羣。\n樵子暗相失，草蟲寒不聞。\n衡門猶未掩，佇立望夫君。\n"
  },
  {
    "id": 58273,
    "uid": "poem-11-50",
    "chapter": "卷十一",
    "chapternum": 11,
    "charstyle": "近體詩",
    "title": "宿立公房",
    "titledesc": "",
    "collection": "",
    "collectiondesc": "",
    "poemindex": 50,
    "author": "孟浩然",
    "content": "支遁初求道，湥公笑買山。\n何時石巖趣，自入户庭間。\n苔澗春泉滿，蘿軒夜月閒。\n能令許元度，吟卧不知還。\n"
  },
  {
    "id": 58274,
    "uid": "poem-11-51",
    "chapter": "卷十一",
    "chapternum": 11,
    "charstyle": "近體詩",
    "title": "尋梅道士",
    "titledesc": "",
    "collection": "",
    "collectiondesc": "",
    "poemindex": 51,
    "author": "孟浩然",
    "content": "彭澤先生柳，山陰道士鵞。\n我來從此好，停策夏雲多。\n重以觀魚樂，因之鼓枻歌。\n崔徐迹未朽，千載揖清波。\n"
  },
  {
    "id": 58275,
    "uid": "poem-11-52",
    "chapter": "卷十一",
    "chapternum": 11,
    "charstyle": "近體詩",
    "title": "題大禹寺義公房",
    "titledesc": "",
    "collection": "",
    "collectiondesc": "",
    "poemindex": 52,
    "author": "孟浩然",
    "content": "義公習禪處，結構依空林。\n户外一峰秀，堦前衆壑深。\n夕陽連雨足，空翠落庭陰。\n看取蓮花淨，應知不染心。\n"
  },
  {
    "id": 58276,
    "uid": "poem-11-53",
    "chapter": "卷十一",
    "chapternum": 11,
    "charstyle": "近體詩",
    "title": "題融公蘭若",
    "titledesc": "",
    "collection": "",
    "collectiondesc": "",
    "poemindex": 53,
    "author": "孟浩然",
    "content": "精舍買金開，流泉遶砌迴。\n芰荷薰講席，松柏映香臺。\n法雨晴飛去，天花晝下來。\n談玄殊未已，歸騎夕陽催。\n"
  },
  {
    "id": 58277,
    "uid": "poem-11-54",
    "chapter": "卷十一",
    "chapternum": 11,
    "charstyle": "近體詩",
    "title": "題景空寺故融公蘭若",
    "titledesc": "",
    "collection": "",
    "collectiondesc": "",
    "poemindex": 54,
    "author": "孟浩然",
    "content": "池上青蓮宇，林間白馬泉。\n故人成異物，過客獨澘然。\n既禮新松塔，還尋舊石筵。\n平生竹如意，猶挂草堂前。\n"
  },
  {
    "id": 58278,
    "uid": "poem-11-55",
    "chapter": "卷十一",
    "chapternum": 11,
    "charstyle": "近體詩",
    "title": "題張野人園廬",
    "titledesc": "",
    "collection": "",
    "collectiondesc": "",
    "poemindex": 55,
    "author": "孟浩然",
    "content": "與君園廬並，微尚頗亦同。\n耕釣方自逸，壺觴趣不空。\n門無俗士駕，人有上皇風。\n何處先賢傳，惟稱龎徳公。\n"
  },
  {
    "id": 58279,
    "uid": "poem-11-56",
    "chapter": "卷十一",
    "chapternum": 11,
    "charstyle": "近體詩",
    "title": "尋張五迴夜園作",
    "titledesc": "",
    "collection": "",
    "collectiondesc": "",
    "poemindex": 56,
    "author": "孟浩然",
    "content": "聞就龎公隠，移居近洞湖。\n興來林是竹，歸卧谷名愚。\n挂席樵風便，開軒琴月孤。\n嵗寒何用賞，霜露故園蕪。\n"
  },
  {
    "id": 58280,
    "uid": "poem-11-57",
    "chapter": "卷十一",
    "chapternum": 11,
    "charstyle": "近體詩",
    "title": "裴司士員司户見尋",
    "titledesc": "",
    "collection": "",
    "collectiondesc": "",
    "poemindex": 57,
    "author": "孟浩然",
    "content": "府僚能枉駕，家醖復新開。\n落日池上酌，清風松下來。\n厨人具鷄黍，稚子摘楊梅。\n誰道山公醉，猶能騎馬回。\n"
  },
  {
    "id": 58281,
    "uid": "poem-11-58",
    "chapter": "卷十一",
    "chapternum": 11,
    "charstyle": "近體詩",
    "title": "春中喜王九相尋",
    "titledesc": "",
    "collection": "",
    "collectiondesc": "",
    "poemindex": 58,
    "author": "孟浩然",
    "content": "二月湖水清，家家春鳥鳴。\n林花掃更落，徑草踏還生。\n酒伴來相命，開樽共解醒。\n當杯已入手，歌妓莫停聲。\n"
  },
  {
    "id": 58282,
    "uid": "poem-11-59",
    "chapter": "卷十一",
    "chapternum": 11,
    "charstyle": "近體詩",
    "title": "過故人莊",
    "titledesc": "",
    "collection": "",
    "collectiondesc": "",
    "poemindex": 59,
    "author": "孟浩然",
    "content": "故人具鷄黍，邀我至田家。\n緑樹村邊合，青山郭外斜。\n開軒面場圃，把酒話桑麻。\n待到重陽日，還來就菊花。\n"
  },
  {
    "id": 58283,
    "uid": "poem-11-60",
    "chapter": "卷十一",
    "chapternum": 11,
    "charstyle": "近體詩",
    "title": "嵗暮歸南山",
    "titledesc": "",
    "collection": "",
    "collectiondesc": "",
    "poemindex": 60,
    "author": "孟浩然",
    "content": "北闕休上書，南山歸敝廬。\n不才明主棄，多病故人疎。\n白髪催年老，青陽逼嵗除。\n永懐愁不寐，松月夜窻虚〈本傳云王維邀浩然入内署俄而明皇至浩然匿牀下維取實對帝喜曰朕聞其人而不見也詔使出帝問其詩浩然再拜自誦此詩至不才明主棄之句帝曰卿不求仕而朕未嘗棄卿奈何誣我因放還〉。\n"
  },
  {
    "id": 58284,
    "uid": "poem-11-61",
    "chapter": "卷十一",
    "chapternum": 11,
    "charstyle": "近體詩",
    "title": "舟中曉望",
    "titledesc": "",
    "collection": "",
    "collectiondesc": "",
    "poemindex": 61,
    "author": "孟浩然",
    "content": "挂席東南望，青山水國遥。\n舳艫爭利涉，來往接風潮。\n問我今何去，天台訪石橋。\n坐看霞色晩，疑是赤城標。\n"
  },
  {
    "id": 58285,
    "uid": "poem-11-62",
    "chapter": "卷十一",
    "chapternum": 11,
    "charstyle": "近體詩",
    "title": "途中遇晴",
    "titledesc": "",
    "collection": "",
    "collectiondesc": "",
    "poemindex": 62,
    "author": "孟浩然",
    "content": "已失巴陵雨，猶逢蜀坂泥。\n天開斜景遍，山出晩雲低。\n餘溼猶霑草，殘流尚入谿。\n今宵有明月，鄉思逺悽悽。\n"
  },
  {
    "id": 58286,
    "uid": "poem-11-63",
    "chapter": "卷十一",
    "chapternum": 11,
    "charstyle": "近體詩",
    "title": "夜渡湘水",
    "titledesc": "",
    "collection": "",
    "collectiondesc": "",
    "poemindex": 63,
    "author": "孟浩然",
    "content": "客舟貪利涉，闇裏渡湘川。\n露氣聞芳杜，歌聲識采蓮。\n㮄人投岸火，漁子宿潭烟。\n行侣時相問，潯陽何處邊。\n"
  },
  {
    "id": 58287,
    "uid": "poem-11-64",
    "chapter": "卷十一",
    "chapternum": 11,
    "charstyle": "近體詩",
    "title": "赴京途中遇雪",
    "titledesc": "",
    "collection": "",
    "collectiondesc": "",
    "poemindex": 64,
    "author": "孟浩然",
    "content": "迢遞秦京道，蒼茫嵗暮天。\n窮陰連晦朔，積雪滿山川。\n落鴈迷沙渚，饑烏集野田。\n客愁空佇立，不見有人烟。\n"
  },
  {
    "id": 58288,
    "uid": "poem-11-65",
    "chapter": "卷十一",
    "chapternum": 11,
    "charstyle": "近體詩",
    "title": "春怨",
    "titledesc": "",
    "collection": "",
    "collectiondesc": "",
    "poemindex": 65,
    "author": "孟浩然",
    "content": "佳人能畫眉，妝罷出簾幃。\n照水空自愛，折花將遺誰。\n春情多艶逸，春意倍相思。\n愁心極楊柳，一動亂如絲。\n"
  },
  {
    "id": 58289,
    "uid": "poem-11-66",
    "chapter": "卷十一",
    "chapternum": 11,
    "charstyle": "近體詩",
    "title": "永嘉上浦館逢張八子容",
    "titledesc": "",
    "collection": "",
    "collectiondesc": "",
    "poemindex": 66,
    "author": "孟浩然",
    "content": "逆旅相逢處，江邨日暮時。\n衆山遥對酒，孤嶼共題詩。\n廨宇鄰蛟室，人烟接島夷。\n鄉園萬餘里，失路一相悲。\n"
  },
  {
    "id": 58290,
    "uid": "poem-11-67",
    "chapter": "卷十一",
    "chapternum": 11,
    "charstyle": "近體詩",
    "title": "宿武陽即事",
    "titledesc": "",
    "collection": "",
    "collectiondesc": "",
    "poemindex": 67,
    "author": "孟浩然",
    "content": "川暗夕陽盡，孤舟泊岸初。\n嶺猿相叫嘯，潭嶂似空虚。\n就枕滅明燭，扣舷聞夜漁。\n雞鳴問何處，人物是秦餘。\n"
  },
  {
    "id": 58291,
    "uid": "poem-11-68",
    "chapter": "卷十一",
    "chapternum": 11,
    "charstyle": "近體詩",
    "title": "渡揚子江",
    "titledesc": "",
    "collection": "",
    "collectiondesc": "",
    "poemindex": 68,
    "author": "孟浩然",
    "content": "桂檝中流望，京江兩畔明。\n林開揚子驛，山出潤州城。\n海盡邊陰靜，江寒朔吹生。\n更聞楓葉下，淅瀝度秋聲。\n"
  },
  {
    "id": 58292,
    "uid": "poem-11-69",
    "chapter": "卷十一",
    "chapternum": 11,
    "charstyle": "近體詩",
    "title": "賦得盈盈樓上女",
    "titledesc": "",
    "collection": "",
    "collectiondesc": "",
    "poemindex": 69,
    "author": "孟浩然",
    "content": "夫壻久别離，青樓空望歸。\n妝成捲簾坐，愁思嬾縫衣。\n燕子家家入，楊花處處飛。\n空牀難獨守，誰為報金徽。\n"
  },
  {
    "id": 58293,
    "uid": "poem-11-70",
    "chapter": "卷十一",
    "chapternum": 11,
    "charstyle": "近體詩",
    "title": "陪張丞相自松滋江東泊渚宫",
    "titledesc": "",
    "collection": "",
    "collectiondesc": "",
    "poemindex": 70,
    "author": "孟浩然",
    "content": "放溜下松滋，登舟命檝師。\n詎忘經濟日，不憚沍寒時。\n洗幘豈獨古，濯纓良在兹。\n政成人自理，機息鳥無疑。\n雲物凝孤嶼，江山辨四維。\n晩來風稍急，冬至日行遲。\n獵響驚雲夢，漁歌激楚辭。\n渚宫何處是，川暝欲何之。\n"
  },
  {
    "id": 58294,
    "uid": "poem-11-71",
    "chapter": "卷十一",
    "chapternum": 11,
    "charstyle": "近體詩",
    "title": "峴山送張去非遊巴東",
    "titledesc": "",
    "collection": "",
    "collectiondesc": "",
    "poemindex": 71,
    "author": "孟浩然",
    "content": "峴山南郭外，送别每登臨。\n沙岸江村近，松門山寺㴱。\n一言予有贈，三峽爾將尋。\n祖席宜城酒，征途雲夢林。\n蹉跎遊子意，眷戀故人心。\n去矣勿淹滯，巴東猿夜吟。\n"
  },
  {
    "id": 58295,
    "uid": "poem-11-72",
    "chapter": "卷十一",
    "chapternum": 11,
    "charstyle": "近體詩",
    "title": "宴崔明府宅夜觀妓",
    "titledesc": "",
    "collection": "",
    "collectiondesc": "",
    "poemindex": 72,
    "author": "孟浩然",
    "content": "畫堂觀妙妓，長夜正留賔。\n燭吐蓮花豔，妝成桃李春。\n髻鬟低舞席，衫袖掩歌脣。\n汗濕偏宜粉，羅輕豈着身。\n調移箏柱促，歡會酒杯頻。\n倘使曹王見，應嫌洛浦神。\n"
  },
  {
    "id": 58296,
    "uid": "poem-11-73",
    "chapter": "卷十一",
    "chapternum": 11,
    "charstyle": "近體詩",
    "title": "盧明府九日峴山宴袁使君張郎中崔員外",
    "titledesc": "",
    "collection": "",
    "collectiondesc": "",
    "poemindex": 73,
    "author": "孟浩然",
    "content": "宇宙誰開闢，江山此鬱盤。\n登臨今古用，風俗嵗時觀。\n地理荆州分，天涯楚塞寛。\n百城今刺史，華省舊郎官。\n共美重陽節，俱懐落帽歡。\n酒邀彭澤載，琴輟武城彈。\n獻壽先浮菊，尋幽或藉蘭。\n烟虹鋪藻翰，松竹挂衣冠。\n叔子神如在，山公興欲闌。\n傳聞騎馬醉，還向習池看。\n"
  },
  {
    "id": 58297,
    "uid": "poem-11-74",
    "chapter": "卷十一",
    "chapternum": 11,
    "charstyle": "近體詩",
    "title": "陪盧明府泛舟迴作",
    "titledesc": "",
    "collection": "",
    "collectiondesc": "",
    "poemindex": 74,
    "author": "孟浩然",
    "content": "百里行春返，清流逸興多。\n鷁舟隨雁泊，江火共星羅。\n已救田家旱，仍醫俗化訛。\n文章推後輩，風雅激頽波。\n髙岸迷陵谷，新聲滿棹歌。\n猶憐不才子，白首未登科。\n"
  },
  {
    "id": 58298,
    "uid": "poem-11-75",
    "chapter": "卷十一",
    "chapternum": 11,
    "charstyle": "近體詩",
    "title": "冬至後過吳張二子檀谿别業",
    "titledesc": "",
    "collection": "",
    "collectiondesc": "",
    "poemindex": 75,
    "author": "孟浩然",
    "content": "卜築因自然，檀谿更不穿。\n園廬二友接，水竹數家連。\n直與南山對，非關選地偏。\n草堂時偃曝，蘭枻日周旋。\n外事情都逺，中流性所便。\n閒垂太公釣，興發子猷船。\n余亦幽棲者，經過竊慕焉。\n梅花殘臘月，柳色半春天。\n鳥泊隨陽雁，魚藏縮項鯿。\n停杯問山簡，何似習池邊。\n"
  },
  {
    "id": 58299,
    "uid": "poem-11-76",
    "chapter": "卷十一",
    "chapternum": 11,
    "charstyle": "近體詩",
    "title": "來闍黎新亭作",
    "titledesc": "",
    "collection": "",
    "collectiondesc": "",
    "poemindex": 76,
    "author": "孟浩然",
    "content": "八解禪林秀，三明給苑才。\n地偏香界逺，心淨水亭開。\n傍險山查立，尋幽石逕迴。\n瑞花長自下，靈藥豈須栽。\n碧網交紅樹，清泉盡緑苔。\n戲魚聞法聚，閒鳥誦經來。\n棄象玄應悟，忘言理必該。\n靜中何所得，吟詠亦徒哉。\n"
  },
  {
    "id": 58300,
    "uid": "poem-11-77",
    "chapter": "卷十一",
    "chapternum": 11,
    "charstyle": "近體詩",
    "title": "西山尋辛諤",
    "titledesc": "",
    "collection": "",
    "collectiondesc": "",
    "poemindex": 77,
    "author": "孟浩然",
    "content": "漾舟尋水便，因訪故人居。\n落日清川裏，誰言獨羡魚。\n石潭窺洞徹，沙岸歴紆徐。\n竹嶼見埀釣，茅齋聞讀書。\n款言忘景夕，清興屬涼初。\n囘也一瓢飲，賢哉常晏如。\n"
  },
  {
    "id": 58301,
    "uid": "poem-11-78",
    "chapter": "卷十一",
    "chapternum": 11,
    "charstyle": "近體詩",
    "title": "行出東山望漢川",
    "titledesc": "",
    "collection": "",
    "collectiondesc": "",
    "poemindex": 78,
    "author": "孟浩然",
    "content": "異縣非吾土，連山盡緑篁。\n平田出郭少，盤坂入雲長。\n萬壑歸於漢，千峰劃彼蒼。\n猿聲亂楚峽，人語帶巴鄉。\n石上攢椒樹，藤間綴蜜房。\n雪餘春未暖，嵐解晝初陽。\n征馬疲登頓，歸帆愛渺茫。\n坐欣沿溜下，信宿見維桑。\n"
  },
  {
    "id": 58302,
    "uid": "poem-11-79",
    "chapter": "卷十一",
    "chapternum": 11,
    "charstyle": "近體詩",
    "title": "登安陽城樓",
    "titledesc": "",
    "collection": "",
    "collectiondesc": "",
    "poemindex": 79,
    "author": "孟浩然",
    "content": "縣城南面漢江流，江漲開成南雍州。\n才子乘春來騁望，羣公暇日坐銷憂。\n樓臺晩映青山郭，羅綺晴驕緑水洲。\n向夕波揺明月動，更疑神女弄珠遊。\n"
  },
  {
    "id": 58303,
    "uid": "poem-11-80",
    "chapter": "卷十一",
    "chapternum": 11,
    "charstyle": "近體詩",
    "title": "春情",
    "titledesc": "",
    "collection": "",
    "collectiondesc": "",
    "poemindex": 80,
    "author": "孟浩然",
    "content": "青樓曉日珠簾映，紅粉春妝寶鏡催。\n已厭交歡憐枕席，相逢遊戲繞池臺。\n坐時衣帶縈纎草，行即裾裾掃落梅。\n更道明朝不當作，相期共鬬管絃來。\n"
  },
  {
    "id": 58304,
    "uid": "poem-11-81",
    "chapter": "卷十一",
    "chapternum": 11,
    "charstyle": "近體詩",
    "title": "送朱大入秦",
    "titledesc": "",
    "collection": "",
    "collectiondesc": "",
    "poemindex": 81,
    "author": "孟浩然",
    "content": "遊人五陵去，寶劍直千金。\n分手脫相贈，平生一片心。\n"
  },
  {
    "id": 58305,
    "uid": "poem-11-82",
    "chapter": "卷十一",
    "chapternum": 11,
    "charstyle": "近體詩",
    "title": "春曉",
    "titledesc": "",
    "collection": "",
    "collectiondesc": "",
    "poemindex": 82,
    "author": "孟浩然",
    "content": "春眠不覺曉，處處聞啼鳥。\n夜來風雨聲，花落知多少。\n"
  },
  {
    "id": 58306,
    "uid": "poem-11-83",
    "chapter": "卷十一",
    "chapternum": 11,
    "charstyle": "近體詩",
    "title": "同儲十二洛陽道中作",
    "titledesc": "",
    "collection": "",
    "collectiondesc": "",
    "poemindex": 83,
    "author": "孟浩然",
    "content": "珠彈繁華子，金羈遊俠人。\n酒酣白日暮，走馬入紅塵。\n"
  },
  {
    "id": 58307,
    "uid": "poem-11-84",
    "chapter": "卷十一",
    "chapternum": 11,
    "charstyle": "近體詩",
    "title": "峴山作",
    "titledesc": "",
    "collection": "",
    "collectiondesc": "",
    "poemindex": 84,
    "author": "孟浩然",
    "content": "石潭傍隈隩，沙榜曉夤縁。\n試埀竹竿釣，果得查頭鯿。\n"
  },
  {
    "id": 58308,
    "uid": "poem-11-85",
    "chapter": "卷十一",
    "chapternum": 11,
    "charstyle": "近體詩",
    "title": "宿建徳江",
    "titledesc": "",
    "collection": "",
    "collectiondesc": "",
    "poemindex": 85,
    "author": "孟浩然",
    "content": "移舟泊烟渚，日暮客愁新。\n野曠天低樹，江清月近人。\n"
  },
  {
    "id": 58309,
    "uid": "poem-11-86",
    "chapter": "卷十一",
    "chapternum": 11,
    "charstyle": "近體詩",
    "title": "渡浙江問舟中人",
    "titledesc": "",
    "collection": "",
    "collectiondesc": "",
    "poemindex": 86,
    "author": "孟浩然",
    "content": "潮落江平未有風，扁舟共濟與君同。\n時時引領望天末，何處青山是越中。\n"
  },
  {
    "id": 58310,
    "uid": "poem-11-87",
    "chapter": "卷十一",
    "chapternum": 11,
    "charstyle": "古體詩",
    "title": "古遊俠呈軍中諸將",
    "titledesc": "",
    "collection": "",
    "collectiondesc": "",
    "poemindex": 87,
    "author": "崔顥",
    "content": "少年負膽氣，好勇復知機。\n仗劒出門去，孤城逢合圍。\n殺人遼水土，走馬漁陽歸。\n錯落金鏁甲，䝉茸貂䑕衣。\n還家行且獵，弓矢速如飛。\n地迥鷹犬疾，草深狐兎肥。\n腰間帶兩綬，轉盼生光輝。\n顧謂今日戰，何如隨建威。\n"
  },
  {
    "id": 58311,
    "uid": "poem-11-88",
    "chapter": "卷十一",
    "chapternum": 11,
    "charstyle": "古體詩",
    "title": "贈輕車",
    "titledesc": "",
    "collection": "",
    "collectiondesc": "",
    "poemindex": 88,
    "author": "崔顥",
    "content": "悠悠逺行歸，經春涉長道。\n幽冀桑始青，洛陽蠶欲老。\n憶昨戎馬地，别時心草草。\n烽火從北來，邊城閉常早。\n平生少相遇，未得展懐抱。\n今日杯酒間，見君交情好。\n"
  },
  {
    "id": 58312,
    "uid": "poem-11-89",
    "chapter": "卷十一",
    "chapternum": 11,
    "charstyle": "古體詩",
    "title": "贈王威古",
    "titledesc": "",
    "collection": "",
    "collectiondesc": "",
    "poemindex": 89,
    "author": "崔顥",
    "content": "三十羽林將，出身常事邊。\n春風吹淺草，獵騎何翩翩。\n插羽兩相顧，鳴弓新上弦。\n射麋入㴱谷，飲馬投荒泉。\n馬上共傾酒，野中聊割鮮。\n相看未及飲，雜虜冦幽燕。\n烽火去不息，陰山髙際天。\n長驅救東北，戰解城亦全。\n報國行赴難，古來皆共然。\n"
  },
  {
    "id": 58313,
    "uid": "poem-11-90",
    "chapter": "卷十一",
    "chapternum": 11,
    "charstyle": "古體詩",
    "title": "入若耶谿",
    "titledesc": "",
    "collection": "",
    "collectiondesc": "",
    "poemindex": 90,
    "author": "崔顥",
    "content": "輕舟去何疾，已到雲林境。\n起坐雲鳥間，動揺山水影。\n巖中響自答，谿裏言彌靜。\n事事令人幽，停橈向餘景。\n"
  },
  {
    "id": 58314,
    "uid": "poem-11-91",
    "chapter": "卷十一",
    "chapternum": 11,
    "charstyle": "古體詩",
    "title": "雜詩",
    "titledesc": "",
    "collection": "",
    "collectiondesc": "",
    "poemindex": 91,
    "author": "崔顥",
    "content": "可憐青銅鏡，掛在白玉堂。\n玉堂有美女，嬌弄明月光。\n羅袖拂金鵲，綵屏點紅妝。\n妝罷含情坐，春風桃李香。\n"
  },
  {
    "id": 58315,
    "uid": "poem-11-92",
    "chapter": "卷十一",
    "chapternum": 11,
    "charstyle": "古體詩",
    "title": "遊天竺寺",
    "titledesc": "",
    "collection": "",
    "collectiondesc": "",
    "poemindex": 92,
    "author": "崔顥",
    "content": "晨登天竺山，山殿朝陽曉。\n厓泉爭噴薄，江岫相縈繞。\n直上孤頂髙，平看衆峰小。\n南州十二月，地暖氷雪少。\n青翠滿寒山，藤蘿覆冬沼。\n花龕瀑布側，青壁石林杪。\n鳴鐘集人天，施飯聚猿鳥。\n洗意歸清淨，澄心悟空了。\n始知世上人，萬物一何擾。\n"
  },
  {
    "id": 58316,
    "uid": "poem-11-93",
    "chapter": "卷十一",
    "chapternum": 11,
    "charstyle": "古體詩",
    "title": "結定襄郡獄效陶體",
    "titledesc": "",
    "collection": "",
    "collectiondesc": "",
    "poemindex": 93,
    "author": "崔顥",
    "content": "我在河東時，使往定襄里。\n定襄諸小兒，爭訟紛城市。\n長老莫敢言，太守不能理。\n謗書盈几案，文墨相填委。\n牽引肆中翁，追呼田家子。\n我來折此獄，師聽辨疑似。\n小大必以情，未嘗施鞭箠。\n是時三月暮，遍野農桑起。\n里巷鳴春鳩，田園引流水。\n此鄉多雜俗，戎夏殊音㫖。\n顧問邊塞人，勞情曷云已。\n"
  },
  {
    "id": 58317,
    "uid": "poem-11-94",
    "chapter": "卷十一",
    "chapternum": 11,
    "charstyle": "古體詩",
    "title": "行路難",
    "titledesc": "",
    "collection": "",
    "collectiondesc": "",
    "poemindex": 94,
    "author": "崔顥",
    "content": "君不見建章宫中金明枝，萬萬長條拂地垂。\n二月三月花如霰，九重幽深君不見。\n豔彩朝含四寶宫，香風旦入朝雲殿。\n漢家宫女春未䦨，愛此芳香朝暮看。\n看來看去心不忘，攀折將安鏡臺上。\n雙雙素手剪不成，兩兩紅妝笑相向。\n建章昨夜起春風，一花飛落長信宫。\n長信麗人見花泣，憶此珍樹何嗟及。\n我昔初在昭陽時，朝攀暮折登玉墀。\n只言嵗嵗長相對，不悟今朝遥相思。\n"
  },
  {
    "id": 58318,
    "uid": "poem-11-95",
    "chapter": "卷十一",
    "chapternum": 11,
    "charstyle": "古體詩",
    "title": "孟門行",
    "titledesc": "",
    "collection": "",
    "collectiondesc": "",
    "poemindex": 95,
    "author": "崔顥",
    "content": "黄雀銜黄花，翩翩傍簷隙。\n本擬報君恩，如何反彈射。\n金罍美酒滿，座春平原愛。\n才多衆賔滿，堂盡是忠義。\n士何意得有，讒諛人諛言。\n反覆𨚗可道，能令君心不。\n自保北園新，栽桃李枝根。\n株未固何轉，移成陰結實。\n君自取若問，傍人𨚗得知。\n"
  },
  {
    "id": 58319,
    "uid": "poem-11-96",
    "chapter": "卷十一",
    "chapternum": 11,
    "charstyle": "古體詩",
    "title": "渭城少年行",
    "titledesc": "",
    "collection": "",
    "collectiondesc": "",
    "poemindex": 96,
    "author": "崔顥",
    "content": "洛陽三月梨花飛，秦地行人春憶歸。\n揚鞭走馬城南陌，朝逢驛使秦川客。\n驛使前日發章臺，傳道長安春早來。\n棠梨宫中燕初至，葡萄館裏花正開。\n念此使人歸更早，三月便達長安道。\n長安道上春可憐，揺風蕩日曲江邊。\n萬户樓臺臨渭水，五陵花柳滿秦川。\n秦川寒食盛繁華，遊子春來不見家。\n鬬雞下社塵初合，走馬章臺日半斜。\n章臺帝城稱貴里，青樓日晩歌鐘起。\n貴里豪家白馬驕，五陵年少不相饒。\n雙雙挾彈來金市，兩兩鳴鞭上渭橋。\n渭城橋頭酒新熟，金鞍白馬誰家宿。\n可憐錦瑟箏琵琶，玉壺清酒就倡家。\n小婦春來不解羞，嬌歌一曲楊柳花。\n"
  },
  {
    "id": 58320,
    "uid": "poem-11-97",
    "chapter": "卷十一",
    "chapternum": 11,
    "charstyle": "古體詩",
    "title": "盧姬篇",
    "titledesc": "",
    "collection": "",
    "collectiondesc": "",
    "poemindex": 97,
    "author": "崔顥",
    "content": "盧姬少小魏王家，緑髩紅脣桃李花。\n魏王綺樓十二重，水晶簾箔繡芙蓉。\n白玉欄杆金作柱，樓上朝朝學歌舞。\n前堂後堂羅袖人，南窻北窻花發春。\n翠幌珠簾鬭絲管，一彈一奏雲欲斷。\n君王日晩下朝歸，鳴環佩玉生光輝。\n人生今日得嬌貴，誰道盧姬身細微。\n"
  },
  {
    "id": 58321,
    "uid": "poem-11-98",
    "chapter": "卷十一",
    "chapternum": 11,
    "charstyle": "古體詩",
    "title": "江畔老人愁",
    "titledesc": "",
    "collection": "",
    "collectiondesc": "",
    "poemindex": 98,
    "author": "崔顥",
    "content": "江南年少十八九，乘舟欲渡青谿口。\n青谿口邊一老翁，鬢眉皓白已衰朽。\n自言家代仕梁陳，垂朱拖紫三十人。\n兩朝出將復入相，五世疊鼔埀朱輪。\n父兄三葉皆尚主，子女四代為妃嬪。\n南山賜田接御苑，北宫甲第連紫宸。\n直言榮華未休歇，不覺山崩海將竭。\n兵戈亂入建康城，煙火連燒未央闕。\n衣冠士子陷鋒刃，良將名臣盡埋没。\n山川改易失市朝，衢路縱横填白骨。\n老人此時尚少年，脫身走得投海邊。\n罷兵嵗餘未敢出，去鄉三載方來旋。\n蓬蒿忘却五城宅，草木不識青谿田。\n雖然得歸到鄉土，零丁貧賤長辛苦。\n采樵屢入歴陽山，刈稻常過新林浦。\n少年欲知老人嵗，豈知今年一百五。\n君今少壯我巳衰，我㫺少年君不睹。\n人生貴賤各有時，莫見羸老相輕欺。\n感君相問為君說，說罷不覺令人悲。\n"
  },
  {
    "id": 58322,
    "uid": "poem-11-99",
    "chapter": "卷十一",
    "chapternum": 11,
    "charstyle": "古體詩",
    "title": "長安道〈一作霍將軍〉",
    "titledesc": "",
    "collection": "",
    "collectiondesc": "",
    "poemindex": 99,
    "author": "崔顥",
    "content": "長安甲第髙入雲誰家居住霍將軍日晩朝迴擁賔從路傍揖拜何紛紛莫言炙手手可熱須臾火盡灰亦滅莫言貧賤即可欺人生富貴自有時一朝天子賜顔色世上悠悠應始知"
  },
  {
    "id": 58323,
    "uid": "poem-11-100",
    "chapter": "卷十一",
    "chapternum": 11,
    "charstyle": "古體詩",
    "title": "川上女",
    "titledesc": "",
    "collection": "",
    "collectiondesc": "",
    "poemindex": 100,
    "author": "崔顥",
    "content": "川上女晩妝鮮日落青渚試輕檝汀長花滿正迴船暮來浪起風轉𦂳自言此去横塘近緑江無伴夜獨行獨行心緒愁無盡"
  },
  {
    "id": 58324,
    "uid": "poem-11-101",
    "chapter": "卷十一",
    "chapternum": 11,
    "charstyle": "古體詩",
    "title": "雁門胡人歌",
    "titledesc": "",
    "collection": "",
    "collectiondesc": "",
    "poemindex": 101,
    "author": "崔顥",
    "content": "髙山代郡東接燕，雁門胡人家近邊。\n解放胡鷹逐塞鳥，能將代馬獵秋田。\n山頭野火寒多燒，雨裏孤峰濕作煙。\n聞道遼西無鬭戰，時時醉向酒家眠。\n"
  },
  {
    "id": 58325,
    "uid": "poem-11-102",
    "chapter": "卷十一",
    "chapternum": 11,
    "charstyle": "古體詩",
    "title": "代閨人答輕薄少年",
    "titledesc": "",
    "collection": "",
    "collectiondesc": "",
    "poemindex": 102,
    "author": "崔顥",
    "content": "妾家近隔鳯皇池粉壁紗牕楊柳垂本期漢代金吾壻誤嫁長安遊俠兒兒家夫壻多輕薄借客探丸重然諾平明挾彈入新豐日晩揮鞕出長樂青絲白馬冶遊園能使行人駐馬看自矜陌上繁華盛不念閨中花鳥䦨花間陌上春將晚走馬鬭雞猶未返三時出望無消息一去那知行近逺桃李花開覆井欄朱樓落日捲簾看愁來欲奏相思曲抱得秦箏不忍彈"
  },
  {
    "id": 58326,
    "uid": "poem-11-103",
    "chapter": "卷十一",
    "chapternum": 11,
    "charstyle": "古體詩",
    "title": "七夕",
    "titledesc": "",
    "collection": "",
    "collectiondesc": "",
    "poemindex": 103,
    "author": "崔顥",
    "content": "長安城中月如練，家家此夜持針線。\n仙裙玉珮空自知，天上人間不相見。\n長信㴱陰夜轉幽，瑶堦金閣數螢流。\n班姬此夕愁無限，河漢三㪅看斗牛。\n"
  },
  {
    "id": 58327,
    "uid": "poem-11-104",
    "chapter": "卷十一",
    "chapternum": 11,
    "charstyle": "近體詩",
    "title": "長門怨",
    "titledesc": "",
    "collection": "",
    "collectiondesc": "",
    "poemindex": 104,
    "author": "崔顥",
    "content": "君王寵初歇，棄妾長門宫。\n紫殿青苔滿，髙樓明月空。\n夜愁生枕席，春意罷簾櫳。\n泣盡無人問，容華落鏡中。\n"
  },
  {
    "id": 58328,
    "uid": "poem-11-105",
    "chapter": "卷十一",
    "chapternum": 11,
    "charstyle": "近體詩",
    "title": "王家少婦",
    "titledesc": "",
    "collection": "",
    "collectiondesc": "",
    "poemindex": 105,
    "author": "崔顥",
    "content": "十五嫁王昌，盈盈入畫堂。\n自矜年最少，復倚壻為郎。\n舞愛前谿緑，歌憐子夜長。\n閒來鬭百草，度日不成妝〈紀事云李邕聞顥名虚舍待之顥至獻詩首章云十五嫁王昌邕叱曰小兒無禮不與接而去〉。\n"
  },
  {
    "id": 58329,
    "uid": "poem-11-106",
    "chapter": "卷十一",
    "chapternum": 11,
    "charstyle": "近體詩",
    "title": "岐王席觀妓",
    "titledesc": "",
    "collection": "",
    "collectiondesc": "",
    "poemindex": 106,
    "author": "崔顥",
    "content": "二月春來半，宫中日漸長。\n柳垂金屋暖，花發玉樓香。\n拂匣先臨鏡，調笙更炙簧。\n還將歌舞態，只擬奉君王。\n"
  },
  {
    "id": 58330,
    "uid": "poem-11-107",
    "chapter": "卷十一",
    "chapternum": 11,
    "charstyle": "近體詩",
    "title": "上已",
    "titledesc": "",
    "collection": "",
    "collectiondesc": "",
    "poemindex": 107,
    "author": "崔顥",
    "content": "已日帝城春，傾都祓禊晨。\n停車須傍水，奏樂要驚塵。\n弱柳障行騎，浮橋擁看人。\n猶言日尚蚤，更向九龍津。\n"
  },
  {
    "id": 58331,
    "uid": "poem-11-108",
    "chapter": "卷十一",
    "chapternum": 11,
    "charstyle": "近體詩",
    "title": "贈涼州張都督",
    "titledesc": "",
    "collection": "",
    "collectiondesc": "",
    "poemindex": 108,
    "author": "崔顥",
    "content": "聞君為漢將，敵騎罷南侵。\n出塞清沙漠，還家拜羽林。\n風霜臣節苦，嵗月主恩深。\n為語西河使，知余報國心。\n"
  },
  {
    "id": 58332,
    "uid": "poem-11-109",
    "chapter": "卷十一",
    "chapternum": 11,
    "charstyle": "近體詩",
    "title": "題潼闗樓",
    "titledesc": "",
    "collection": "",
    "collectiondesc": "",
    "poemindex": 109,
    "author": "崔顥",
    "content": "客行逢雨霽，歇馬上津樓。\n山勢雄三輔，闗門扼九州。\n川從陜路去，河遶華陰流。\n向晩登臨處，風煙萬里愁。\n"
  },
  {
    "id": 58333,
    "uid": "poem-11-110",
    "chapter": "卷十一",
    "chapternum": 11,
    "charstyle": "近體詩",
    "title": "題沈隠侯八詠樓",
    "titledesc": "",
    "collection": "",
    "collectiondesc": "",
    "poemindex": 110,
    "author": "崔顥",
    "content": "梁日東陽守，為樓望越中。\n緑窻明月在，青史古人空。\n江靜聞山狖，川長數塞鴻。\n登臨白雲晩，流恨此遺風。\n"
  },
  {
    "id": 58334,
    "uid": "poem-11-111",
    "chapter": "卷十一",
    "chapternum": 11,
    "charstyle": "近體詩",
    "title": "晩入汴水",
    "titledesc": "",
    "collection": "",
    "collectiondesc": "",
    "poemindex": 111,
    "author": "崔顥",
    "content": "昨晩南行楚，今朝北泝河。\n客愁能幾日，鄉路漸無多。\n晴景揺津樹，春風起棹歌。\n長淮亦已盡，寧復畏潮波。\n"
  },
  {
    "id": 58335,
    "uid": "poem-11-112",
    "chapter": "卷十一",
    "chapternum": 11,
    "charstyle": "近體詩",
    "title": "發錦沙村",
    "titledesc": "",
    "collection": "",
    "collectiondesc": "",
    "poemindex": 112,
    "author": "崔顥",
    "content": "北上途未半，南行嵗已䦨。\n孤舟下建徳，江水入新安。\n海近山常雨，谿深地早寒。\n行行泊不可，須及子陵灘。\n"
  },
  {
    "id": 58336,
    "uid": "poem-11-113",
    "chapter": "卷十一",
    "chapternum": 11,
    "charstyle": "近體詩",
    "title": "送單于裴都䕶赴西河",
    "titledesc": "",
    "collection": "",
    "collectiondesc": "",
    "poemindex": 113,
    "author": "崔顥",
    "content": "征馬出翩翩，城秋月正圓。\n單于莫近塞，都䕶欲臨邊。\n漢驛通煙火，胡沙泛井泉。\n功成須獻㨗，未必去經年。\n"
  },
  {
    "id": 58337,
    "uid": "poem-11-114",
    "chapter": "卷十一",
    "chapternum": 11,
    "charstyle": "近體詩",
    "title": "相逢行",
    "titledesc": "",
    "collection": "",
    "collectiondesc": "",
    "poemindex": 114,
    "author": "崔顥",
    "content": "妾年初二八，家住洛橋頭。\n玉户臨馳道，朱門近御溝。\n使君何暇問，夫壻大長秋。\n女弟新承寵，諸兄近拜侯。\n春生百子殿，花發五城樓。\n出入千門裏，年年樂未休。\n"
  },
  {
    "id": 58338,
    "uid": "poem-11-115",
    "chapter": "卷十一",
    "chapternum": 11,
    "charstyle": "近體詩",
    "title": "舟行入剡",
    "titledesc": "",
    "collection": "",
    "collectiondesc": "",
    "poemindex": 115,
    "author": "崔顥",
    "content": "鳴棹下東陽，囘舟入剡鄉。\n青山行不盡，緑水去何長。\n地氣秋仍溼，江風晩漸涼。\n山梅猶作雨，谿橘未知霜。\n謝客文逾盛，林公未可忘。\n多慙越中好，流恨閱時芳。\n"
  },
  {
    "id": 58339,
    "uid": "poem-11-116",
    "chapter": "卷十一",
    "chapternum": 11,
    "charstyle": "近體詩",
    "title": "遼西作",
    "titledesc": "",
    "collection": "",
    "collectiondesc": "",
    "poemindex": 116,
    "author": "崔顥",
    "content": "燕郊芳嵗晩，殘雪凍邊城。\n四月青草合，遼陽春水生。\n胡人正牧馬，漢將日徵兵。\n露重寶刀濕，沙虚金鼔鳴。\n寒衣著已盡，春服與誰成。\n寄語洛陽使，為傳邊塞情。\n"
  },
  {
    "id": 58340,
    "uid": "poem-11-117",
    "chapter": "卷十一",
    "chapternum": 11,
    "charstyle": "近體詩",
    "title": "黄鶴樓",
    "titledesc": "",
    "collection": "",
    "collectiondesc": "",
    "poemindex": 117,
    "author": "崔顥",
    "content": "昔人已乘白雲去，此地空餘黄鶴樓。\n黄鶴一去不復返，白雲千載空悠悠。\n晴川歴歴漢陽樹，芳草萋萋鸚鵡洲。\n日暮鄉關何處是，烟波江上使人愁〈劉須溪云古人服善李太白登黄鶴樓有眼前有景道不得崔顥題詩在上頭之句至金陵乃作鳳皇臺詩以擬之〉。\n"
  },
  {
    "id": 58341,
    "uid": "poem-11-118",
    "chapter": "卷十一",
    "chapternum": 11,
    "charstyle": "近體詩",
    "title": "行經華陰",
    "titledesc": "",
    "collection": "",
    "collectiondesc": "",
    "poemindex": 118,
    "author": "崔顥",
    "content": "岧嶤太華俯咸京，天外三峰削不成。\n武帝祠前雲欲散，仙人掌上雨初晴。\n河山北枕秦闗險，驛樹西連漢畤平。\n借問路傍名利客，無如此處學長生。\n"
  },
  {
    "id": 58342,
    "uid": "poem-11-119",
    "chapter": "卷十一",
    "chapternum": 11,
    "charstyle": "近體詩",
    "title": "長千曲",
    "titledesc": "",
    "collection": "",
    "collectiondesc": "",
    "poemindex": 119,
    "author": "崔顥",
    "content": "君家何處住，妾住在横塘。\n停船暫借問，或恐是同鄉。\n"
  },
  {
    "id": 58343,
    "uid": "poem-11-120",
    "chapter": "卷十一",
    "chapternum": 11,
    "charstyle": "近體詩",
    "title": "長千曲",
    "titledesc": "",
    "collection": "",
    "collectiondesc": "",
    "poemindex": 120,
    "author": "崔顥",
    "content": "家臨九江水，來去九江側。\n同是長干人，生小不相識。\n"
  },
  {
    "id": 58344,
    "uid": "poem-11-121",
    "chapter": "卷十一",
    "chapternum": 11,
    "charstyle": "近體詩",
    "title": "長千曲",
    "titledesc": "",
    "collection": "",
    "collectiondesc": "",
    "poemindex": 121,
    "author": "崔顥",
    "content": "下渚多風浪，蓮舟漸覺稀。\n那能不相待，獨自逆潮歸。\n"
  },
  {
    "id": 58345,
    "uid": "poem-11-122",
    "chapter": "卷十一",
    "chapternum": 11,
    "charstyle": "近體詩",
    "title": "長千曲",
    "titledesc": "",
    "collection": "",
    "collectiondesc": "",
    "poemindex": 122,
    "author": "崔顥",
    "content": "三江潮水急，五湖風浪涌。\n由來花性輕，莫畏蓮舟重。\n"
  }
]