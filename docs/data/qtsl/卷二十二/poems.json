[{"author":"李白","charstyle":"古體詩","id":59285,"chapter":"卷二十二","chapternum":22,"title":"蜀道難","titledesc":"","content":"噫吁嚱危乎髙哉蜀道之難難於上青天蠶叢及魚鳬開國何茫然爾來四萬八千歳不與秦塞通人烟西當太白有鳥道可以横絶峨睂巓地崩山摧壯士死然後天梯石棧相鈎連上有六龍回日之髙標下有衝波逆折之迴川黃鶴之飛尚不得過猿猱欲度愁攀援青泥何盤盤百步九折縈巖巒捫參歷井仰脅息以手撫膺坐長嘆問君西遊何時還畏途巉巗不可攀但見悲烏號古木雄飛雌從繞林間又聞子規啼夜月愁空山蜀道之難難於上青天使人聽此凋朱顔連峯去天不盈尺枯松倒挂倚絶壁飛湍瀑流爭喧豗砯厓轉石萬壑雷其險也若此嗟爾逺道之人胡爲乎來哉劒閣崢嶸而崔巍一夫當關萬夫莫開所守㦯匪親化爲狼與豺朝避猛虎夕避長蛇磨牙吮血殺人如麻錦城雖云樂不如早還家蜀道之難難於上青天側身西望長咨嗟〈嚴武傳云武爲劒南節度使房琯以故相爲部内刺史武慢倨不爲禮最厚杜甫然欲殺甫數矣李白作蜀道難爲房杜危之也韋臯傳云天寶時李白爲蜀道難以斥嚴武陸暢更爲蜀道易以美韋臯㦯曰太白蜀道難譏章仇兼瓊蕭士贇注曰太白深知眀皇幸蜀之非故作是詩以達意 按太平廣記云太白初自蜀至京師賀知章聞其名訪之旣奇其姿又請所爲文白出蜀道難示之讀未竟稱嘆數四號爲謫仙人觀此蜀道難作於眀皇幸蜀之前亦非嚴武節度劒南之日前諸說俱不足據〉","collection":"","collectiondesc":"","poemindex":1},{"author":"李白","charstyle":"古體詩","id":59286,"chapter":"卷二十二","chapternum":22,"title":"梁父吟","titledesc":"","content":"長嘯梁父吟何時見陽春君不見朝歌屠叟辭棘津八十西來釣渭濱寧羞白髮照綠水逢時吐氣思經綸廣張三千六百釣風期暗與文王親大賢虎變愚不測當年頗似尋常人又不見髙陽酒徒起草中長揖山東隆凖公一聞游說騁雄辯兩女輟洗來趨風東下齊城七十二指揮楚漢如旋蓬狂客落魄尚如此何况壯士當羣雄我欲攀龍見眀主雷公砰訇震天鼔帝傍投壺多玉女三時大笑生電光倐爍晦冥起風雨閶闔九門不可通以額扣關閽者怒白日不照吾精誠杞國無事憂天傾猰㺄磨可競人肉騶虞不折生草莖手接飛猱搏彫虎側足焦原未言苦智者可卷愚者豪世人見我輕鴻毛力排南山三壯士齊相殺之費二桃吳楚弄兵無劇孟亞夫咍爾爲徒勞梁父吟梁父吟聲正悲張公兩龍劒神物合有時風雲感會起屠釣大人𡸣屼當安之","collection":"","collectiondesc":"","poemindex":2},{"author":"李白","charstyle":"古體詩","id":59287,"chapter":"卷二十二","chapternum":22,"title":"將進酒","titledesc":"","content":"君不見黃河之水天上來奔流倒海不復回君不見髙堂眀鏡悲白髮朝如青絲暮成雪人生得意須盡歡莫使金樽空對月天生我材必有用千金散盡還復來烹羊宰牛且爲樂會須一飲三百杯岑夫子丹丘生將進酒君莫停與君歌一曲請君爲我傾耳聽鐘鼎玉帛豈足貴但願長醉不願醒古來賢聖皆寂寞惟有飲者留其名陳王昔時宴平樂斗酒十千恣讙謔主人何爲言少錢徑須沽取對君酌五花馬千金裘呼兒將出換美酒與爾同銷萬古愁","collection":"","collectiondesc":"","poemindex":3},{"author":"李白","charstyle":"古體詩","id":59288,"chapter":"卷二十二","chapternum":22,"title":"行路難","titledesc":"","content":"金樽清酒斗十千玉盤珍羞直萬錢停杯投筯不能食㧞劒四顧心茫然欲渡黃河氷塞川將登太行雪暗天閒來垂釣坐谿上忽復乗舟夢日邊行路難行路難多岐路今安在長風破浪會有時直挂雲帆濟滄海","collection":"","collectiondesc":"","poemindex":4},{"author":"李白","charstyle":"古體詩","id":59289,"chapter":"卷二十二","chapternum":22,"title":"長相思","titledesc":"","content":"長相思在長安絡緯秋啼金井䦨微霜凄凄簟色寒孤燈不眀思欲絶卷帷望月空長嘆美人如花隔雲端上有青冥之髙天下有淥水之波瀾天長路逺魂飛苦夢行不到關山難長相思摧心肝","collection":"","collectiondesc":"","poemindex":5},{"author":"李白","charstyle":"古體詩","id":59290,"chapter":"卷二十二","chapternum":22,"title":"長相思","titledesc":"","content":"日色已盡花含煙月眀欲素愁不眠趙瑟初停鳳凰柱蜀琴欲奏鴛鴦絃此曲有意無人傳願隨春風寄燕然憶君迢迢隔青天昔時横波目今爲流淚泉不信妾腸斷歸來看取眀鏡前","collection":"","collectiondesc":"","poemindex":6},{"author":"李白","charstyle":"古體詩","id":59291,"chapter":"卷二十二","chapternum":22,"title":"春日行","titledesc":"","content":"𣸧宫髙樓入紫清金作蛟龍盤繡楹佳人當窗弄白日絃將手語彈鳴箏春風吹落君王耳此曲乃是昇天行因出天池汎蓬瀛樓船蹙沓波浪驚三千雙蛾獻歌笑撾鐘考鼔宫殿傾萬姓聚舞歌太平我無爲人自寧三十六帝欲相迎仙人飄翩下雲軿帝不去留鎬京安能爲軒轅獨往入窅冥小臣拜獻南山壽陛下萬古垂鴻名","collection":"","collectiondesc":"","poemindex":7},{"author":"李白","charstyle":"古體詩","id":59292,"chapter":"卷二十二","chapternum":22,"title":"前有一樽酒行","titledesc":"","content":"春風東來忽相過金樽綠酒生微波落花紛紛稍覺多美人欲醉朱顔酡青軒桃李能幾何流光欺人忽蹉跎君起舞日西夕當年意氣不𡧓平白髮如絲竟何益","collection":"","collectiondesc":"","poemindex":8},{"author":"李白","charstyle":"古體詩","id":59293,"chapter":"卷二十二","chapternum":22,"title":"夜坐吟","titledesc":"","content":"冬夜夜寒覺夜長沈吟久坐坐北堂氷合井泉月入閨金缸青凝照悲啼金缸滅啼轉多掩妾淚聽君歌歌有聲妾有情情聲合兩無違一語不入意從君萬曲梁塵飛","collection":"","collectiondesc":"","poemindex":9},{"author":"李白","charstyle":"古體詩","id":59294,"chapter":"卷二十二","chapternum":22,"title":"獨漉篇","titledesc":"","content":"獨漉水中泥水濁不見月不見月尚可水𣸧行人没越鳥從南來胡雁亦北度我欲彎弓向天射惜其中道失歸路落葉別樹飄零隨風客無所托悲與此同羅幃舒卷似有人開眀月直入無心可猜雄劒挂壁時時龍鳴不斷犀象繡澀苔生國恥未雪何由成名神鷹夢澤不顧䲭鳶爲君一擊鵬摶九天","collection":"","collectiondesc":"","poemindex":10},{"author":"李白","charstyle":"古體詩","id":59295,"chapter":"卷二十二","chapternum":22,"title":"陽春歌","titledesc":"","content":"長安白日照春空綠楊結煙垂褭風披香殿前花始紅流芳發色繡戸中繡戸中相經過飛燕皇后輕身舞紫宫夫人絶世歌聖君三萬六千日歳歳年年奈樂何","collection":"","collectiondesc":"","poemindex":11},{"author":"李白","charstyle":"古體詩","id":59296,"chapter":"卷二十二","chapternum":22,"title":"楊叛兒","titledesc":"","content":"君歌楊叛兒妾勸新豐酒何許最關人烏啼白門柳烏啼隱楊花君醉留妾家博山爐中沉香火雙煙一氣凌紫霞","collection":"","collectiondesc":"","poemindex":12},{"author":"李白","charstyle":"古體詩","id":59297,"chapter":"卷二十二","chapternum":22,"title":"幽澗泉","titledesc":"","content":"拂彼白石彈我素琴幽澗愀兮流泉𣸧善手眀徽髙張清心寂歷似千古松颼飀兮萬尋中見愁猿吊影而危䖏兮叫秋木而長吟客有哀時失職而聽者淚淋浪以霑襟乃緝商綴羽潺湲成音吾但寫聲發情於妙指殊不知此曲之古今幽澗泉鳴𣸧林","collection":"","collectiondesc":"","poemindex":13},{"author":"李白","charstyle":"古體詩","id":59298,"chapter":"卷二十二","chapternum":22,"title":"王昭君","titledesc":"","content":"漢家秦地月流影照眀妃一上玉關道天涯去不歸漢月還從東海出眀妃西嫁無來日燕支長寒雪作花蛾睂憔悴没胡沙生乏黃金枉圗畫死留青塜使人嗟","collection":"","collectiondesc":"","poemindex":14},{"author":"李白","charstyle":"古體詩","id":59299,"chapter":"卷二十二","chapternum":22,"title":"中山孺子妾歌","titledesc":"","content":"中山孺子妾特以色見珍雖然不如延年妹亦是當時絶世人桃李出𣸧井花艶驚上春一貴復一賤關天豈由身芙容老秋霜團扇羞網塵戚姬髠髮入舂市萬古共悲辛","collection":"","collectiondesc":"","poemindex":15},{"author":"李白","charstyle":"古體詩","id":59300,"chapter":"卷二十二","chapternum":22,"title":"久別離","titledesc":"","content":"別來幾春未還家玉窗五見櫻桃花况有錦字書開緘使人嗟至此腸斷彼心絶雲鬟霧鬢罷梳結愁如回飇亂白雪去年寄書報陽臺今年寄書重相催東風兮東風爲我吹行雲使西來待來竟不來落花寂寂委青苔","collection":"","collectiondesc":"","poemindex":16},{"author":"李白","charstyle":"古體詩","id":59301,"chapter":"卷二十二","chapternum":22,"title":"白頭吟","titledesc":"","content":"錦水東北流波蕩雙鴛鴦雄巢漢宫樹雌弄秦草芳寧同萬死碎綺翼不忍雲間兩分張此時阿嬌正嬌妬獨坐長門愁日莫但願君恩顧妾𣸧豈惜黃金買詞賦相如作賦得黃金丈夫好新多異心一朝將聘茂陵女文君因贈白頭吟東流不作西歸水落花辭條羞故林兔絲固無情隨風任傾倒誰使女蘿枝而來強縈抱兩草猶一心人心不如草莫捲龍鬚席從他生網絲且留琥珀枕㦯有夢來時覆水再收豈滿杯棄妾已去難重回古來得意不相負祇今惟見青陵臺","collection":"","collectiondesc":"","poemindex":17},{"author":"李白","charstyle":"古體詩","id":59302,"chapter":"卷二十二","chapternum":22,"title":"採蓮曲","titledesc":"","content":"若耶溪傍採蓮女笑隔荷花共人語日照新妝水底眀風飄香袂空中舉岸上誰家遊冶郎三三五五映垂楊紫騮嘶入落花去見此踟蹰空斷腸","collection":"","collectiondesc":"","poemindex":18},{"author":"李白","charstyle":"古體詩","id":59303,"chapter":"卷二十二","chapternum":22,"title":"白紵辭","titledesc":"","content":"揚清歌發皓齒北方佳人東鄰子且吟白紵停綠水長褏拂面爲君起寒雲夜捲霜海空胡風吹天飄塞鴻玉顔滿堂樂未終館娃日落歌吹濛","collection":"","collectiondesc":"","poemindex":19},{"author":"李白","charstyle":"古體詩","id":59304,"chapter":"卷二十二","chapternum":22,"title":"白紵辭","titledesc":"","content":"月寒天清夜沈沈美人一笑千黃金垂羅舞縠揚哀音郢中白雪且莫吟子夜吳歌動君心動君心冀君賞願作天池雙鴛鴦一朝飛去青雲上","collection":"","collectiondesc":"","poemindex":20},{"author":"李白","charstyle":"古體詩","id":59305,"chapter":"卷二十二","chapternum":22,"title":"白紵辭","titledesc":"","content":"吳刀剪綵縫舞衣眀妝麗服奪春暉揚眉轉褏若雪飛傾城獨立世所稀激楚結風醉忘歸髙堂月落燭已微玉釵掛纓君莫違","collection":"","collectiondesc":"","poemindex":21},{"author":"李白","charstyle":"古體詩","id":59306,"chapter":"卷二十二","chapternum":22,"title":"擣衣篇","titledesc":"","content":"閨裏佳人年十餘嚬蛾對影恨離居忽逢江上春歸燕銜得雲中尺素書玉手開緘長嘆息狂夫猶戍交河北萬里交河水北流願爲雙燕泛中洲君邊雲擁青絲騎妾䖏苔生紅粉樓樓上春風日將歇誰能攬鏡看愁髮曉吹弦管隨落花夜擣戎衣向眀月眀月髙髙刻漏長眞珠簾箔掩蘭堂横垂寶幄同心結半拂瓊筵蘇合香瓊筵寶幄連枝錦燈燭熒熒照孤寢有便憑將金剪刀爲君留下相思枕摘盡庭蘭不見君紅巾拭淚生氤氲眀年若更征邊塞願作陽臺一叚雲","collection":"","collectiondesc":"","poemindex":22},{"author":"李白","charstyle":"古體詩","id":59307,"chapter":"卷二十二","chapternum":22,"title":"襄陽歌","titledesc":"","content":"落日欲没峴山西倒著接䍦花下迷襄陽小兒齊拍手攔街爭唱白銅鞮傍人借問笑何事笑殺山翁醉似泥鸕鷀杓鸚鵡杯百年三萬六千日一日須傾三百杯遥看漢水鴨頭綠恰似蒲萄初醱醅此江若變作春酒壘麴便築糟丘臺千金駿馬換小妾笑坐雕鞍歌落梅車傍側掛一壺酒鳳笙龍管行相催咸陽市上嘆黃犬何如月下傾金罍君不見晉朝羊公一片石龜頭剝落生莓苔淚亦不能爲之墮心亦不能爲之哀清風眀月不用一錢買玉山自倒非人推舒州杓力士鐺李白與爾同死生襄王雲雨今安在江水東流猿夜聲","collection":"","collectiondesc":"","poemindex":23},{"author":"李白","charstyle":"古體詩","id":59308,"chapter":"卷二十二","chapternum":22,"title":"江上吟","titledesc":"","content":"木蘭之枻沙棠舟玉簫金管坐兩頭美酒樽中置千斛載妓隨波任去留仙人有待乗黃鶴海客無心隨白鷗屈平詞賦懸日月楚王臺榭空山丘興酣落筆揺五嶽詩成笑傲凌滄洲功名富貴若長在漢水亦應西北流侍從宜春苑奉詔賦龍池柳色初青聽新鶯百囀歌","collection":"","collectiondesc":"","poemindex":24},{"author":"李白","charstyle":"古體詩","id":59309,"chapter":"卷二十二","chapternum":22,"title":"江上吟","titledesc":"","content":"東風已綠瀛洲草紫殿紅樓覺春好池南柳色半青青縈煙裊娜拂綺城垂絲百尺挂雕楹上有好鳥相和鳴間關早得春風情春風卷入碧雲去千門萬戸皆春聲是時君王在鎬京五雲垂暉耀紫清仗出金宫隨日轉天迴玉輦繞花行始向蓬萊看舞鶴還過茝若聽新鶯新鶯飛繞上林苑願入簫韶雜鳳笙","collection":"","collectiondesc":"","poemindex":25},{"author":"李白","charstyle":"古體詩","id":59310,"chapter":"卷二十二","chapternum":22,"title":"玉壺吟","titledesc":"","content":"烈士擊玉壺壯心惜暮年三杯拂劒舞秋月忽然髙詠涕泗漣鳳凰初下紫泥詔謁帝稱觴登御筵揄揚九重萬乗主謔浪赤墀青瑣賢朝天數換飛龍馬敕賜珊瑚白玉鞭世人不識東方朔大隱金門是謫仙西施宜笑復宜嚬醜女效之徒累身君王雖愛蛾睂好無奈宫中妬殺人","collection":"","collectiondesc":"","poemindex":26},{"author":"李白","charstyle":"古體詩","id":59311,"chapter":"卷二十二","chapternum":22,"title":"西嶽雲臺歌送丹丘子","titledesc":"","content":"西嶽崢嶸何壯哉黃河如絲天際來黃河萬里觸山動盤渦轂轉秦地雷榮光休氣紛五綵千年一清聖人在巨靈咆哮擘兩山洪波噴箭射東海三峯却立如欲摧翠厓丹谷髙掌開白帝金精運元氣石作蓮花雲作臺雲臺閣道連窈冥中有不死丹丘生眀星玉女備灑掃麻姑搔背指爪輕我皇手把天地戸丹丘談天與天語九重出入生光輝東來蓬萊復西歸玉漿儻惠故人飲騎二茅龍上天飛","collection":"","collectiondesc":"","poemindex":27},{"author":"李白","charstyle":"古體詩","id":59312,"chapter":"卷二十二","chapternum":22,"title":"扶風豪士歌","titledesc":"","content":"洛陽三月飛胡沙洛陽城中人怨嗟天津流水波赤血白骨相撐如亂麻我亦東奔向吳國浮雲四塞道路賖東方日出啼早鵶城門人開掃落花梧桐楊柳拂金井來醉扶風豪士家扶風豪士天下奇意氣相傾山可移作人不倚將軍勢飲酒豈顧尚書期雕盤綺食會衆客吳歌趙舞香風吹原嘗春陵六國時開心冩意君所知堂中各有三千客眀日報恩知是誰撫長劒一揚睂清水白石何離離脫吾㡌向君笑飲君酒爲君吟張良未逐赤松去橋邊黃石知我心","collection":"","collectiondesc":"","poemindex":28},{"author":"李白","charstyle":"古體詩","id":59313,"chapter":"卷二十二","chapternum":22,"title":"梁園吟","titledesc":"","content":"我浮黃河去京闕挂席欲進波連山天長水濶厭逺涉訪古始及平臺間平臺爲客憂思多對酒遂作梁園歌却憶蓬池阮公詠因吟淥水揚洪波洪波浩蕩迷舊國路逺西歸安可得人生達命豈暇愁且飲美酒登髙樓平頭奴子揺大扇五月不熱疑清秋玉盤楊梅爲君設吳鹽如花皎白雪持鹽把酒但飲之莫學夷齊事髙潔昔人豪貴信陵君今人耕種信陵墳荒城虛照碧山月古木盡入蒼梧雲梁王宫闕今安在枚馬先歸不相待舞影歌聲散綠池空餘汴水東流海沈吟此事淚滿衣黃金買醉未能歸連呼五白行六博分曹賭酒酣馳輝歌且謡意方逺東山髙卧時起來欲濟蒼生未應晩","collection":"","collectiondesc":"","poemindex":29},{"author":"李白","charstyle":"古體詩","id":59314,"chapter":"卷二十二","chapternum":22,"title":"鳴臯歌送岑徴君","titledesc":"","content":"若有人兮思鳴臯阻積雪兮心煩勞洪河凌競不可以徑度氷龍鱗兮難容舠邈仙山之峻極兮聞天籟之嘈嘈霜厓縞皓以合沓兮若長風扇海湧滄溟之波濤玄猿綠羆舔舕崟岌咆柯振石駭膽慄魄羣呼而相號峯崢嶸以路絶挂星辰於巖㟼送君之歸兮動鳴臯之新作交鼓吹兮彈絲觴清泠之池閣君不行兮何待若反顧之黃鶴掃梁園之羣英振大雅於東洛巾征軒兮歷阻折尋幽居兮越巘㟧盤白石兮坐素月琴松風兮寂萬壑望不見兮心氛氲蘿冥冥兮霰紛紛水橫洞以下淥波小聲而上聞虎嘯谷而生風龍藏溪而吐雲寡鶴清唳饑鼯嚬呻塊獨䖏此幽黙兮愀空山而愁人雞聚族以爭食鳳孤飛而無隣蝘蜓嘲龍魚目混珍嫫母衣錦西施負薪若使巢由桎梏於軒冕兮亦奚異乎夔龍䠥𨇨於風塵哭何苦而救楚笑何誇而却秦吾誠不能學二子沽名矯節以耀世兮固將棄天地而遺身白鷗兮飛來長與君兮相親","collection":"","collectiondesc":"","poemindex":30},{"author":"李白","charstyle":"古體詩","id":59315,"chapter":"卷二十二","chapternum":22,"title":"橫江詞","titledesc":"","content":"人言橫江好儂道橫江惡一風三日吹倒山白浪髙於瓦官閣","collection":"","collectiondesc":"","poemindex":31},{"author":"李白","charstyle":"古體詩","id":59316,"chapter":"卷二十二","chapternum":22,"title":"金陵城西樓月下吟","titledesc":"","content":"金陵夜寂涼風發獨上髙樓望吳越白雲映水揺空城白露垂珠滴秋月月下沈吟久不歸古來相接眼中稀解道澄江淨如練令人長憶謝玄暉","collection":"","collectiondesc":"","poemindex":32},{"author":"李白","charstyle":"古體詩","id":59317,"chapter":"卷二十二","chapternum":22,"title":"白雲歌送劉十六歸山","titledesc":"","content":"楚山秦山多白雲白雲䖏䖏長隨君君今還入楚山裏雲亦隨君渡湘水水上女蘿衣白雲早卧早行君早起","collection":"","collectiondesc":"","poemindex":33},{"author":"李白","charstyle":"古體詩","id":59318,"chapter":"卷二十二","chapternum":22,"title":"懷仙歌","titledesc":"","content":"一鶴東飛過滄海放心散漫知何在仙人浩歌望我來應攀玉樹長相待堯舜之事不足驚自餘嚻嚻直可輕巨鼇莫戴三山去我欲蓬萊頂上行","collection":"","collectiondesc":"","poemindex":34},{"author":"李白","charstyle":"古體詩","id":59319,"chapter":"卷二十二","chapternum":22,"title":"酬殷眀佐見贈五雲裘歌","titledesc":"","content":"我吟謝朓詩上語朔風颯颯吹飛雨謝朓巳没青山空後來繼之有殷公粉圗珍裘五雲色奕如晴天散彩虹文章彪炳光陸離應是素蛾玉女之所爲輕如松花落金粉濃似苔錦含碧滋逺山積翠橫海島殘霞飛丹映江草凝毫採掇花露容幾年功成奪天造故人贈我我不違著令山水含清暉頓驚謝康樂詩興生我衣襟前林壑歛暝色褏上雲霞收夕霏羣仙長嘆驚此物千厓萬嶺相縈鬱身騎白鹿行飄颻手翳紫芝笑披拂相如不足誇鷫鸘王恭鶴氅安可方瑶臺雪花數千㸃片片吹落春風香爲君持此凌蒼蒼上朝三十六玉皇下窺夫子不可及矯首相思空斷腸","collection":"","collectiondesc":"","poemindex":35},{"author":"李白","charstyle":"古體詩","id":59320,"chapter":"卷二十二","chapternum":22,"title":"贈裴十四","titledesc":"","content":"朝見裴叔則朗如行玉山黃河落天走東海萬里寫入胷懷間身騎白黿不敢度金髙南山買君顧徘徊六合無相知飄若浮雲且西去","collection":"","collectiondesc":"","poemindex":36},{"author":"李白","charstyle":"古體詩","id":59321,"chapter":"卷二十二","chapternum":22,"title":"醉後贈從甥髙鎭","titledesc":"","content":"馬上相逢揖馬鞭客中相見客中憐欲邀擊筑悲歌飲正値傾家無酒錢江東風光不借人枉殺落花空自春黃金逐手快意盡昨日破産今朝貧丈夫何事空嘯傲不如燒却頭上巾君爲進士不得進我被秋霜生旅鬢時清不及英豪人三尺童兒重亷藺匣中盤劒裝䱜魚閒在腰間未用渠且將換酒與君醉醉歸託宿吳專諸","collection":"","collectiondesc":"","poemindex":37},{"author":"李白","charstyle":"古體詩","id":59322,"chapter":"卷二十二","chapternum":22,"title":"贈漢陽輔錄事","titledesc":"","content":"鸚鵡洲橫漢陽渡水引寒煙没江樹南浦登樓不見君君今罷官在何䖏漢口雙魚白錦鱗令傳尺素報情人其中字數何多少祇是相思秋復春","collection":"","collectiondesc":"","poemindex":38},{"author":"李白","charstyle":"古體詩","id":59323,"chapter":"卷二十二","chapternum":22,"title":"江夏贈韋南陵氷","titledesc":"","content":"胡驕馬驚沙塵起胡兵飲馬天津水君爲張掖近酒泉我竄三巴九千里天地再新法令寛夜郎遷客帶霜寒西憶故人不可見東風吹夢到長安寧期此地忽相遇驚喜茫如墮煙霧玉簫金管喧四筵苦心不得申長句昨日繡衣傾綠樽病如桃李竟何言昔騎天子大宛馬今乗欵叚諸侯門賴遇南平豁方寸復兼夫子持清論有似山開萬里雲四望青天解人悶人悶還心悶苦辛長苦辛愁來飲酒二千石寒灰重暖生陽春山公醉後能騎馬別是風流賢主人頭陀雲月多僧氣山水何曾稱人意不然鳴笳按鼓戲滄流呼取江南女兒歌棹謳我且爲君搥碎黃鶴樓君亦爲吾倒却鸚鵡洲赤壁爭雄如夢裏且須歌舞寛離憂","collection":"","collectiondesc":"","poemindex":39},{"author":"李白","charstyle":"古體詩","id":59324,"chapter":"卷二十二","chapternum":22,"title":"對雪醉後贈王歷陽","titledesc":"","content":"有身莫犯飛龍鱗有手莫辮猛虎鬚君看昔日汝南市白頭仙人隱玉壺子猷聞風動窗竹相邀共醉杯中綠歷陽何異山隂時白雪飛花亂人目君家有酒我何愁客多樂酣秉燭遊謝尚自能鸜鵒舞相如免脫鷫鸘裘清晨鼓棹過江去千里相思眀月樓","collection":"","collectiondesc":"","poemindex":40},{"author":"李白","charstyle":"古體詩","id":59325,"chapter":"卷二十二","chapternum":22,"title":"春日獨坐寄鄭眀府","titledesc":"","content":"燕麥青青遊子悲河堤弱柳鬱金枝長條一拂春風起盡日飄揚無定時我在河南別離久那堪坐此對窗牖情人道來竟不來何人共醉新豐酒","collection":"","collectiondesc":"","poemindex":41},{"author":"李白","charstyle":"古體詩","id":59326,"chapter":"卷二十二","chapternum":22,"title":"寄王屋山人孟大融","titledesc":"","content":"我昔東海上勞山餐紫霞親見安期公食棗大如𤓰中年謁漢主不愜還歸家朱顔謝春暉白髮見生涯所期就金液飛步登雲車願隨夫子天壇上閒與仙人掃落花","collection":"","collectiondesc":"","poemindex":42},{"author":"李白","charstyle":"古體詩","id":59327,"chapter":"卷二十二","chapternum":22,"title":"憶舊遊寄譙郡元參軍","titledesc":"","content":"憶昔洛陽董糟丘爲余天津橋南造酒樓黃金白璧買歌笑一醉累月輕王侯海内賢豪青雲客就中與君心莫逆迴山轉海不作難傾情倒意無所惜我向淮南攀桂枝君留洛北愁夢思不忍別還相隨相隨迢迢訪仙城三十六曲水迴縈一溪初入千花眀萬壑度盡松風聲銀鞍金絡倒平地漢東太守來相迎紫陽之眞人邀我吹玉笙餐霞樓上動仙樂嘈然宛似鸞鳳鳴褏長管催欲輕舉漢中太守醉起舞手持錦袍覆我身我醉橫眠枕其股當筵意氣凌九霄星離雨散不終朝分飛楚關山水遥余旣還山尋故巢君亦歸家渡渭橋君家嚴君勇貔虎作尹并州遏戎虜五月相呼度太行摧輪不道羊腸苦行來北涼歳月𣸧感君貴義輕黃金瓊杯綺食青玉案使我醉飽無歸心時時出向城西曲晉祠流水如碧玉浮舟弄水簫鼓鳴微波龍鱗莎草綠興來㩦妓恣經過其若楊花似雪何紅妝欲醉宜斜日百尺清潭寫翠娥翠娥嬋姢初月輝美人更唱舞羅衣清風吹歌入空去歌曲自繞行雲飛此時行樂難再遇西遊因獻長楊賦北闕青雲不可期東山白首還歸去渭橋南頭一遇君鄼臺之北又離羣問余別恨知多少落花春暮爭紛紛言亦不可盡情亦不可極呼兒長跪緘此辭寄君千里遥相憶","collection":"","collectiondesc":"","poemindex":43},{"author":"李白","charstyle":"古體詩","id":59328,"chapter":"卷二十二","chapternum":22,"title":"廬山謡寄盧侍御虛舟","titledesc":"","content":"我本楚狂人鳳歌笑孔丘手持綠玉杖朝別黃鶴樓五嶽尋仙不辭逺一生好入名山遊廬山秀出南斗傍屏風九疊雲錦張影落眀湖青黛光金闕前開二峯長銀河倒挂三石梁香爐瀑布遥相望迴崖沓嶂凌蒼蒼翠影紅霞映朝日鳥飛不到吳天長登髙壯觀天地間大江茫茫去不還黃雲萬里動風色白波九道流雪山好爲廬山謡興因廬山發閒窺石鏡清我心謝公行䖏蒼苔没早服還丹無世情琴心三疊道初成遥見仙人綵雲裏手把芙容朝玉京先期汗漫九垓上願接盧敖遊太清","collection":"","collectiondesc":"","poemindex":44},{"author":"李白","charstyle":"古體詩","id":59329,"chapter":"卷二十二","chapternum":22,"title":"自漢陽病酒歸寄王明府","titledesc":"","content":"去歳左遷夜郎道琉璃硯水長枯槁今歳敕放巫山陽蛟龍筆翰生輝光聖主還聽子虛賦相如却與論文章願掃鸚鵡洲與君醉百場嘯起白雲飛七澤歌吟淥水動三湘莫惜連船沽美酒千金一擲買春芳","collection":"","collectiondesc":"","poemindex":45},{"author":"李白","charstyle":"古體詩","id":59330,"chapter":"卷二十二","chapternum":22,"title":"早春寄王漢陽","titledesc":"","content":"聞道春還未相識走傍寒梅訪消息昨夜東風入武陽陌頭楊柳黃金色碧水浩浩雲茫茫美人不來空斷腸預拂青山一片石與君連日醉壺觴","collection":"","collectiondesc":"","poemindex":46},{"author":"李白","charstyle":"古體詩","id":59331,"chapter":"卷二十二","chapternum":22,"title":"夢遊天姥吟留別","titledesc":"","content":"海客談瀛洲煙濤微茫信難求越人語天姥雲霓眀滅㦯可覩天姥連天向天橫勢拔五嶽掩赤城天台四萬八千丈對此欲倒東南傾我欲因之夢呉越一夜飛度鏡湖月湖月照我影送我至剡溪謝公宿䖏今尚在淥水蕩漾清猿啼脚着謝公屐身登青雲梯半壁見海日空中聞天雞千巖萬轉路不定迷花倚石忽已暝熊咆龍吟殷巖泉慄𣸧林兮驚層巓雲青青兮欲雨水澹澹兮生煙列缺霹靂丘巒崩摧洞天石扉訇然中開青冥浩蕩不見厎日月照耀金銀臺霓爲衣兮風爲馬雲中君兮紛紛而來下虎鼔瑟兮鸞回車仙之人兮列如麻忽魂悸以魄動怳驚起而長嗟惟覺時之枕席失向來之煙霞世間行樂亦如此古來萬事東流水別君去兮何時還且放白鹿青崖間須行即騎訪名山安能摧眉折腰事權貴使我不得開心顔","collection":"","collectiondesc":"","poemindex":47},{"author":"李白","charstyle":"古體詩","id":59332,"chapter":"卷二十二","chapternum":22,"title":"金陵酒肆留別","titledesc":"","content":"風吹柳花滿店香吳姬壓酒勸客嘗金陵子弟來相送欲行不行各盡觴請君試問東流水別意與之誰短長","collection":"","collectiondesc":"","poemindex":48},{"author":"李白","charstyle":"古體詩","id":59333,"chapter":"卷二十二","chapternum":22,"title":"南陵別兒童入京","titledesc":"","content":"白酒新熟山中歸黃雞啄黍秋正肥呼童烹雞酌白酒兒女嬉笑牽人衣髙歌取醉欲自慰起舞落日爭光輝游說萬乗苦不早著鞭跨馬涉逺道會稽愚婦輕買臣余亦辭家西入秦仰天大笑出門去我輩豈是蓬蒿人","collection":"","collectiondesc":"","poemindex":49},{"author":"李白","charstyle":"古體詩","id":59334,"chapter":"卷二十二","chapternum":22,"title":"魯郡堯祠送竇眀府薄華還西京〈時久病初起作〉","titledesc":"","content":"朝筞犂眉騧舉鞭力不堪強扶愁疾向何䖏角巾微服堯祠南長楊掃地不見日石門噴作金沙潭笑誇故人指絶境山光水色青於藍廟中往往來擊鼓堯本無心爾何苦門前長跪雙石人有女如花日歌舞銀鞍繡轂徃復迴簸林蹶石鳴風雷逺煙空翠時眀滅白鷗歷亂長飛雪紅泥亭子赤䦨干碧流環轉青錦湍𣸧沈百丈洞海厎那知不有蛟龍蟠君不見綠珠潭水流東海綠珠紅粉沈光彩綠珠樓下花滿園今日曾無一枝在昨夜秋聲閶闔來洞庭木落騷人哀遂將三五少年輩登髙逺望形神開生前一笑輕九鼎魏武何悲銅雀臺我歌白雲倚窗牖爾聞其聲但揮手長風吹月度海來遥勸仙人一杯酒酒中樂酣宵向分舉觴酹堯堯可聞何不令臯陶擁篲橫八極直上青天揮浮雲髙陽小飲眞瑣瑣山公酩酊何如我竹林七子去道賖蘭亭雄筆安足誇堯祠笑殺五湖水至今憔悴空荷花爾向西秦我東越暫向瀛洲訪金闕藍田太白若可期爲余掃灑石上月","collection":"","collectiondesc":"","poemindex":50},{"author":"李白","charstyle":"古體詩","id":59335,"chapter":"卷二十二","chapternum":22,"title":"單父東樓秋夜送族弟沈之秦","titledesc":"","content":"爾從咸陽來問我何勞苦沐猴而冠不足言身騎土牛滯東魯沈弟欲行凝弟留孤飛一雁秦雲秋坐來黃葉落四五北斗已挂西城樓絲桐感人絃亦絶滿堂送君皆惜別卷簾見月清興來疑是山隂夜中雪眀日斗酒別惆悵清路塵遥望長安日不見長安人長安宫闕九天上此地曽經爲近臣一朝復一朝髮白心不改屈原憔悴滯江潭亭伯流離放遼海折翮翻飛隨轉蓬聞弦虛墜下霜空聖朝久棄青雲士他日誰憐張長公","collection":"","collectiondesc":"","poemindex":51},{"author":"李白","charstyle":"古體詩","id":59336,"chapter":"卷二十二","chapternum":22,"title":"送羽林陶將軍","titledesc":"","content":"將軍出使擁樓船江上旌旗拂紫煙萬里橫戈探虎穴三杯拔劒舞龍泉莫道詞人無膽氣臨行將贈繞朝鞭","collection":"","collectiondesc":"","poemindex":52},{"author":"李白","charstyle":"古體詩","id":59337,"chapter":"卷二十二","chapternum":22,"title":"同王昌齡送族弟襄歸桂陽","titledesc":"","content":"爾家何在瀟湘川青莎白石長江邊昨夢江花照江國幾枝正發東窗前覺來欲往心悠然魂隨越鳥飛南天秦雲連山海相接桂水橫煙不可涉送君此去令人愁風帆茫茫隔河洲春潭瓊草綠可折西寄長安眀月樓","collection":"","collectiondesc":"","poemindex":53},{"author":"李白","charstyle":"古體詩","id":59338,"chapter":"卷二十二","chapternum":22,"title":"送蕭三十一之魯中兼問稚子伯禽","titledesc":"","content":"六月南風吹白沙吳牛喘月氣成霞水國鬱蒸不可䖏時炎道逺無行車夫子如何涉江路雲帆嫋嫋金陵去髙堂倚門望伯魚魯中正是趨庭䖏我家寄在沙丘傍三年不歸空斷腸君行旣識伯禽子應駕小車騎白羊","collection":"","collectiondesc":"","poemindex":54},{"author":"李白","charstyle":"古體詩","id":59339,"chapter":"卷二十二","chapternum":22,"title":"宣州謝朓樓餞別校書叔雲","titledesc":"","content":"棄我去者昨日之日不可留亂我心者今日之日多煩憂長風萬里送秋雁對此可以酣髙樓蓬萊文章建安骨中間小謝又清發俱懷逸興壯思飛欲上青天覽日月抽刀斷水水更流舉杯銷愁愁復愁人生在世不稱意眀朝散髮弄扁舟","collection":"","collectiondesc":"","poemindex":55},{"author":"李白","charstyle":"古體詩","id":59340,"chapter":"卷二十二","chapternum":22,"title":"酬中都吏㩦斗酒雙魚於逆旅見贈","titledesc":"","content":"魯酒若琥珀汶魚紫錦鱗山東豪吏有俊氣手㩦此物贈逺人意氣相傾兩相顧斗酒雙魚表情素雙鰓呀呷鬐鬛張潑剌銀盤欲飛去呼兒拂机霜刃揮紅腮花落白雪霏爲君下筯一餐飽醉著金鞍上馬歸","collection":"","collectiondesc":"","poemindex":56},{"author":"李白","charstyle":"古體詩","id":59341,"chapter":"卷二十二","chapternum":22,"title":"醉後荅丁十八以詩譏余搥碎黃鶴樓","titledesc":"","content":"黄鶴髙樓已搥碎黃鶴仙人無所依黃鶴上天訴玉帝却放黃鶴江南歸神眀太守再雕飾新圗粉壁還芳菲一州笑我爲狂客少年徃往來相譏君平簾下誰家子云是遼東丁令威作詩調我驚逸興白雲遶筆窗前飛待取眀朝酒醒罷與君爛漫尋春暉","collection":"","collectiondesc":"","poemindex":57},{"author":"李白","charstyle":"古體詩","id":59342,"chapter":"卷二十二","chapternum":22,"title":"㩦妓登梁王棲霞山孟氏桃園中","titledesc":"","content":"碧草已滿地柳與梅爭春謝公自有東山妓金屏笑坐如花人今日非昨日眀日還復來白髮對綠酒強歌心已摧君不見梁王池上月昔照梁王樽酒中梁王已去眀月在黃鸝愁醉啼春風分眀感激眼前事莫惜醉卧桃園東","collection":"","collectiondesc":"","poemindex":58},{"author":"李白","charstyle":"古體詩","id":59343,"chapter":"卷二十二","chapternum":22,"title":"把酒問月","titledesc":"","content":"青天有月來幾時我今停杯一問之人攀眀月不可得月行却與人相隨皎如飛鏡臨丹闕綠煙滅盡清暉發但見宵從海上來寧知曉向雲間没白兔擣藥秋復春嫦娥孤棲與誰鄰今人不見古時月今月曾經照古人古人今人若流水共看眀月皆如此唯願當歌對酒時月光長照金樽裏","collection":"","collectiondesc":"","poemindex":59},{"author":"李白","charstyle":"古體詩","id":59344,"chapter":"卷二十二","chapternum":22,"title":"三五七言","titledesc":"","content":"秋風清秋月眀落葉聚還散寒鴉棲復驚相思相見知何日此時此夜難爲情","collection":"","collectiondesc":"","poemindex":60},{"author":"李白","charstyle":"古體詩","id":59345,"chapter":"卷二十二","chapternum":22,"title":"寄逺","titledesc":"","content":"憶昨東園桃李紅碧枝與君此時初別離金瓶落井無消息令人行嘆復坐思坐思行嘆成楚越春風玉顔畏銷歇碧窗紛紛下落花青樓寂寂空眀月兩不見但相思空留錦字表心素至今緘愁不忍窺","collection":"","collectiondesc":"","poemindex":61},{"author":"李白","charstyle":"古體詩","id":59346,"chapter":"卷二十二","chapternum":22,"title":"寄逺","titledesc":"","content":"美人在時花滿堂美人去後餘空牀牀中繡被卷不寢至今三載聞餘香香亦竟不滅人亦竟不來相思黃葉落白露濕青苔","collection":"","collectiondesc":"","poemindex":62},{"author":"李白","charstyle":"古體詩","id":59347,"chapter":"卷二十二","chapternum":22,"title":"寄逺","titledesc":"","content":"愛君芙容嬋姢之艶色若可飡兮難再得憐君氷玉清迥之眀心情不極兮意已深朝共琅玕之綺食夜同鴛鴦之錦衾恩情婉孌忽爲別使人莫錯亂愁心亂愁心涕如雪寒燈厭夢魂欲絶覺來相思生白髮盈盈漢水若可越可惜凌波步羅襪美人美人兮歸去來莫作朝雲暮雨兮飛陽臺","collection":"","collectiondesc":"","poemindex":63},{"author":"李白","charstyle":"古體詩","id":59348,"chapter":"卷二十二","chapternum":22,"title":"對酒","titledesc":"","content":"蒲萄酒金叵羅吳姬十五細馬䭾青黛畫眉紅錦靴道字不正嬌唱歌玳瑁筵中懷裏醉芙容帳裏奈君何","collection":"","collectiondesc":"","poemindex":64},{"author":"李白","charstyle":"古體詩","id":59349,"chapter":"卷二十二","chapternum":22,"title":"怨情","titledesc":"","content":"新人如花雖可寵故人如玉由來重花性飄揚不自持玉心皎潔終不移故人昔新今尚故還見新人有故時請看陳后黃金屋寂寂珠簾生網絲","collection":"","collectiondesc":"","poemindex":65},{"author":"李白","charstyle":"古體詩","id":59350,"chapter":"卷二十二","chapternum":22,"title":"思邊","titledesc":"","content":"去年何時君別妾南園綠草飛蝴蝶今歳何時妾憶君西山白雪暗秦雲玉關去此三千里欲寄音書那可聞","collection":"","collectiondesc":"","poemindex":66},{"author":"李白","charstyle":"古體詩","id":59351,"chapter":"卷二十二","chapternum":22,"title":"示金陵子","titledesc":"","content":"金陵城東誰家子竊聽琴聲碧窗裏落花一片天上來隨人直渡西江水楚歌吳語嬌不成似能未能最有情謝公正要東山妓㩦手林泉䖏䖏行","collection":"","collectiondesc":"","poemindex":67}]