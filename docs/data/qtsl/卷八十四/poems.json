[{"id":64994,"chapter":"卷八十四","chapternum":84,"charstyle":"古體詩","title":"秋怨","titledesc":"","collection":"","collectiondesc":"","poemindex":1,"author":"李羣玉","content":"瑟瑟涼海氣，西來送愁容。\n金風死綠蕙，玉露生寒松。\n所思在溟碧，無因一相逢。\n登樓睇去翼，目盡滄波重。\n虚窗度流螢，斜月啼幽蛩。\n疎紅落殘艶，冷水凋芙蓉。\n歳暮空太息，年華逐遺蹤。\n凝情耿不寐，攬涕起疎慵。\n"},{"id":64995,"chapter":"卷八十四","chapternum":84,"charstyle":"古體詩","title":"湘中古愁","titledesc":"","collection":"","collectiondesc":"","poemindex":2,"author":"李羣玉","content":"涼風西海來，直渡洞庭水。\n翛翛木葉下，白浪連天起。\n蘅蘭委皓霜，百草一時死。\n摧殘負志人，感歎何窮已。\n"},{"id":64996,"chapter":"卷八十四","chapternum":84,"charstyle":"古體詩","title":"湘中古愁","titledesc":"","collection":"","collectiondesc":"","poemindex":3,"author":"李羣玉","content":"昔我觀雲夢，窮秋經汨羅。\n靈均竟不返，怨氣成微波。\n奠桂開古祠，朦朧入幽蘿。\n落日瀟湘上，淒涼吟九歌。\n"},{"id":64997,"chapter":"卷八十四","chapternum":84,"charstyle":"古體詩","title":"湘中古愁","titledesc":"","collection":"","collectiondesc":"","poemindex":4,"author":"李羣玉","content":"南雲望重華，水死悲一女。\n天邊九㸃黛，白骨迷處所。\n朦朧波上瑟，清夜降北渚。\n萬古一雙魂，飄飄在烟雨。\n"},{"id":64998,"chapter":"卷八十四","chapternum":84,"charstyle":"古體詩","title":"我思何所在","titledesc":"","collection":"","collectiondesc":"","poemindex":5,"author":"李羣玉","content":"我思何所在，乃在陽臺側。\n良宵相望時，空此明月色。\n歸魂泊湘雲，飄蕩去不得。\n覺來理舟檝，波浪春湖白。\n煙光皓楚秋，瑤草不忍摘。\n因書天末心，繋此雙飛翼。\n"},{"id":64999,"chapter":"卷八十四","chapternum":84,"charstyle":"古體詩","title":"傷思","titledesc":"","collection":"","collectiondesc":"","poemindex":6,"author":"李羣玉","content":"八月白露濃，芙蓉抱香死。\n紅枯金粉墮，寥落寒塘水。\n西風團葉下，疊縠參差起。\n不見棹歌人，空垂綠房子。\n"},{"id":65000,"chapter":"卷八十四","chapternum":84,"charstyle":"古體詩","title":"感興","titledesc":"","collection":"","collectiondesc":"","poemindex":7,"author":"李羣玉","content":"洞房三五夕，金缸凝燄滅。\n美人抱雲和，斜倚紗窗月。\n沈吟想幽夢，閨思深不説。\n絃冷玉指寒，含顰達明發。\n"},{"id":65001,"chapter":"卷八十四","chapternum":84,"charstyle":"古體詩","title":"感興","titledesc":"","collection":"","collectiondesc":"","poemindex":8,"author":"李羣玉","content":"朔雁銜邊秋，寒聲落燕代。\n先驚愁人耳，顔髮潛銷改。\n凝雲蔽洛浦，夢寐勞光彩。\n天邊無書來，相思淚成海。\n"},{"id":65002,"chapter":"卷八十四","chapternum":84,"charstyle":"古體詩","title":"感春","titledesc":"","collection":"","collectiondesc":"","poemindex":9,"author":"李羣玉","content":"春情不可狀，艶艶令人醉。\n暮水緑楊愁，深窗落花思。\n吳宫新暖日，海燕雙飛至。\n愁思逐煙光，空濛滿天地。\n"},{"id":65003,"chapter":"卷八十四","chapternum":84,"charstyle":"古體詩","title":"漢陽春晚","titledesc":"","collection":"","collectiondesc":"","poemindex":10,"author":"李羣玉","content":"漢陽抱青山，飛樓映湘渚。\n白雲蔽黃鶴，緑樹藏鸚鵡。\n憑高送春目，流恨傷千古。\n遐想禰衡才，令人怨黃祖。\n"},{"id":65004,"chapter":"卷八十四","chapternum":84,"charstyle":"古體詩","title":"湘西寺霽夜","titledesc":"","collection":"","collectiondesc":"","poemindex":11,"author":"李羣玉","content":"雨過琉璃宫，佳興浩清絶。\n松風冷晴灘，竹路踏碎月。\n月波蕩如水，氣爽星明滅。\n皓夜千樹寒，崢嶸萬巖雪。\n後山鶴唳斷，前池荷香發。\n境寂涼夜深，神思空飛越。\n"},{"id":65005,"chapter":"卷八十四","chapternum":84,"charstyle":"古體詩","title":"盧溪道中","titledesc":"","collection":"","collectiondesc":"","poemindex":12,"author":"李羣玉","content":"曉發潺湲亭，夜宿潺湲水。\n風篁掃石瀨，琴聲九十里。\n光奔覺來眼，寒落夢中耳。\n曽向三峽行，巴江亦如此。\n"},{"id":65006,"chapter":"卷八十四","chapternum":84,"charstyle":"古體詩","title":"雨夜呈長官","titledesc":"","collection":"","collectiondesc":"","poemindex":13,"author":"李羣玉","content":"逺客坐長夜，雨聲孤寺秋。\n請量東海水，看取淺深愁。\n愁窮重於山，終年壓人頭。\n朱顏與芳景，暗赴東波流。\n鱗翼俟風水，青雲方阻修。\n孤燈冷素焰，蟲響寒房幽。\n借問陶淵明，何物可忘憂。\n無因一酩酊，高枕萬情休。\n"},{"id":65007,"chapter":"卷八十四","chapternum":84,"charstyle":"古體詩","title":"江樓獨酌懐從叔","titledesc":"","collection":"","collectiondesc":"","poemindex":14,"author":"李羣玉","content":"水國發爽氣，川光靜高秋。\n酣歌金樽醁，送此青楓愁。\n楚色忽滿目，灘聲落西樓。\n雲翻天邊葉，月㺯波上鈎。\n芳意長搖落，蘅蘭謝汀洲。\n長吟碧雲合，悵望江之幽。\n"},{"id":65008,"chapter":"卷八十四","chapternum":84,"charstyle":"古體詩","title":"小弟艎南遊近書來","titledesc":"","collection":"","collectiondesc":"","poemindex":15,"author":"李羣玉","content":"湘南客帆稀，遊子寡消息。\n經時停尺素，望盡雲邊翼。\n笑言憑夢寐，獨立想容色。\n落景無來人，修江入天白。\n停停倚門念，瑟瑟風雨夕。\n何處泊扁舟，迢遞湍波側。\n秋歸舊窗竹，永夜一淒寂。\n吟爾鶺鴒篇，中宵慰相憶。\n"},{"id":65009,"chapter":"卷八十四","chapternum":84,"charstyle":"古體詩","title":"將遊羅浮登廣陵楞伽臺别羽客","titledesc":"","collection":"","collectiondesc":"","poemindex":16,"author":"李羣玉","content":"清逺登高臺，晃朗縱遊歴。\n濯泉喚仙風，於此盪靈魄。\n冷光邀逺目，百里見海色。\n送雲歸蓬壺，望鶴減秋碧。\n波瀾收日氣，天上囘澄寂。\n百越落掌中，十洲㸃空白。\n身居飛鳥上，口詠玄元籍。\n飄如出塵籠，想望吹簫客。\n冥冥人間世，歌笑不足惜。\n朅來羅浮顛，披雲鍊瓊液。\n謝公雲岑興，可以躡高跡。\n吾將抱瑤琴，絶境縱所適。\n"},{"id":65010,"chapter":"卷八十四","chapternum":84,"charstyle":"古體詩","title":"别尹鍊師","titledesc":"","collection":"","collectiondesc":"","poemindex":17,"author":"李羣玉","content":"吾家五千言，至道懸日月。\n若非函闗令，誰註流沙説。\n多君飛昇志，機悟獨超拔。\n學道玉笥山，燒丹白雲穴。\n南窮衡疑秀，採藥歴幽絶。\n夜臥瀑布風，朝行碧巖雪。\n洞宫四百日，玉籍恣探閲。\n徒以菌蟪姿，緬攀修真訣。\n塵籠罩浮世，遐志空飛越。\n一罷碁酒歡，離情滿寥泬。\n願騎紫蓋鶴，早向黃金闕。\n城市不可留，塵埃穢仙骨。\n"},{"id":65011,"chapter":"卷八十四","chapternum":84,"charstyle":"古體詩","title":"送鄭子寛棄官東遊便歸女几","titledesc":"","collection":"","collectiondesc":"","poemindex":18,"author":"李羣玉","content":"八月湖浸天，揚帆入秋色。\n岷峨雪氣來，寒漲瀟湘碧。\n子眞㝠鴻志，不逐籠下翼。\n九女叠雲屏，於焉恣棲息。\n新詩山水思，靜入陶謝室。\n困醉松花春，追攀紫烟客。\n相逢十年舊，嚬笑等歡慼。\n一飯玉露蔬，中腸展堆積。\n停食不盡意，傾景悵可惜。\n雲水一分飛，離憂洞庭側。\n迴車三鄉路，仙菊正堪摘。\n寄謝杜蘭香，何年别張碩。\n"},{"id":65012,"chapter":"卷八十四","chapternum":84,"charstyle":"古體詩","title":"龍山人惠石廩方及團茶","titledesc":"","collection":"","collectiondesc":"","poemindex":19,"author":"李羣玉","content":"客有衡岳隠，遺予石廩茶。\n自云凌烟露，採掇春山芽。\n珪璧相壓叠，積芳莫能加。\n碾成黃金粉，輕嫩如松花。\n紅爐爨霜枝，越兒斟井華。\n灘聲起魚眼，滿鼎漂清霞。\n凝澄坐曉燈，病眼如䝉紗。\n一甌拂昏寐，襟鬲開煩挐。\n顧渚與方山，誰人留品差。\n持甌黙吟味，搖膝空咨嗟。\n"},{"id":65013,"chapter":"卷八十四","chapternum":84,"charstyle":"古體詩","title":"醒起獨酌懐友","titledesc":"","collection":"","collectiondesc":"","poemindex":20,"author":"李羣玉","content":"西風靜夜吹蓮塘，芙蓉破紅金粉香。\n摘花把酒㺯秋芳，吳雲楚水愁茫茫。\n美人此夕不入夢，獨宿高樓明月涼。\n"},{"id":65014,"chapter":"卷八十四","chapternum":84,"charstyle":"近體詩","title":"湖閣","titledesc":"","collection":"","collectiondesc":"","poemindex":21,"author":"李羣玉","content":"楚色籠秋草，秋光洗洞庭。\n夕霏生水寺，初月盡雲汀。\n棹響來空濶，漁歌發杳㝠。\n欲浮欄下艇，一到斗牛星。\n"},{"id":65015,"chapter":"卷八十四","chapternum":84,"charstyle":"近體詩","title":"登蒲澗寺後二巖","titledesc":"","collection":"","collectiondesc":"","poemindex":22,"author":"李羣玉","content":"五仙騎五羊，何代降兹鄉。\n澗有堯年韭，山餘禹日糧。\n樓臺籠海色，草樹發天香。\n浩笑波光裏，浮溟興甚長〈典術曰堯時天降精於庭遺韭感百隂為菖蒲南越志云菖蒲為安期生所種〉。\n"},{"id":65016,"chapter":"卷八十四","chapternum":84,"charstyle":"近體詩","title":"登蒲澗寺後二巖","titledesc":"","collection":"","collectiondesc":"","poemindex":23,"author":"李羣玉","content":"南溟吞越絶，極望碧鴻濛。\n龍度潮聲裏，雷喧雨氣中。\n趙佗丘壠滅，馬援鼔鼙空。\n遐想魚鵬化，開襟九萬風。\n"},{"id":65017,"chapter":"卷八十四","chapternum":84,"charstyle":"近體詩","title":"遊玉芝觀","titledesc":"","collection":"","collectiondesc":"","poemindex":24,"author":"李羣玉","content":"尋仙向玉清，獨倚雪初晴。\n木落寒郊迥，烟開疊嶂明。\n片雲盤鶴影，孤磬雜松聲。\n且共探玄理，歸途月未生。\n"},{"id":65018,"chapter":"卷八十四","chapternum":84,"charstyle":"近體詩","title":"雲安","titledesc":"","collection":"","collectiondesc":"","poemindex":25,"author":"李羣玉","content":"灘惡黃牛吼，城孤白帝秋。\n水寒巴字急，歌迥竹枝愁。\n樹倚荆王館，雲昏蜀客舟。\n瑤姬不可見，行雨在高丘。\n"},{"id":65019,"chapter":"卷八十四","chapternum":84,"charstyle":"近體詩","title":"湖閣曉晴寄呈從翁","titledesc":"","collection":"","collectiondesc":"","poemindex":26,"author":"李羣玉","content":"高秋憑逺檻，萬里看新晴。\n重霧披天急，閒雲觸石輕。\n湖山四五㸃，湘鴈兩三聲。\n遙想潘園裏，琴尊興轉清。\n"},{"id":65020,"chapter":"卷八十四","chapternum":84,"charstyle":"近體詩","title":"臨水薔薇","titledesc":"","collection":"","collectiondesc":"","poemindex":27,"author":"李羣玉","content":"堪愛復堪傷，無情不久長。\n浪搖千臉笑，風舞一叢芳。\n似濯文君錦，如啼漢女妝。\n所思雲雨外，何處寄馨香。\n"},{"id":65021,"chapter":"卷八十四","chapternum":84,"charstyle":"近體詩","title":"晚蓮","titledesc":"","collection":"","collectiondesc":"","poemindex":28,"author":"李羣玉","content":"露冷芳意盡，稀疎空碧荷。\n殘香隨暮雨，枯蕋堕寒波。\n楚客罷奇服，吳姬停櫂歌。\n涉江無可寄，幽恨竟如何。\n"},{"id":65022,"chapter":"卷八十四","chapternum":84,"charstyle":"近體詩","title":"早鴻","titledesc":"","collection":"","collectiondesc":"","poemindex":29,"author":"李羣玉","content":"木落波浪動，南飛聞夜鴻。\n參差天漢霧，嘹唳月明風。\n野水蓮莖折，寒泥稻穗空。\n無令一行侣，相失五湖中。\n"},{"id":65023,"chapter":"卷八十四","chapternum":84,"charstyle":"近體詩","title":"金塘路中","titledesc":"","collection":"","collectiondesc":"","poemindex":30,"author":"李羣玉","content":"山連楚越復吳秦，蓬梗何年是住身。\n黃葉黃花古城路，秋風秋雨别家人。\n冰霜怯度商於凍，桂玉愁居帝里貧。\n十口繋心抛不得，每囘囘首即長顰。\n"},{"id":65024,"chapter":"卷八十四","chapternum":84,"charstyle":"近體詩","title":"黃陵廟","titledesc":"","collection":"","collectiondesc":"","poemindex":31,"author":"李羣玉","content":"小姑洲北浦雲邊，二女明妝共儼然。\n野廟向江春寂寂，古碑無字草芊芊。\n迴風日暮吹芳芷，落月山深哭杜鵑。\n猶似含顰望巡狩，九嶷凝黛隔湘川。\n"},{"id":65025,"chapter":"卷八十四","chapternum":84,"charstyle":"近體詩","title":"玉真觀","titledesc":"","collection":"","collectiondesc":"","poemindex":32,"author":"李羣玉","content":"高情帝女慕乘鸞，紺髮初簪玉葉冠。\n秋月無雲生碧落，素蕖含露出清瀾。\n層城烟霧將歸逺，浮世塵埃久駐難。\n一自簫聲飛去後，洞宮深掩碧瑤壇。\n"},{"id":65026,"chapter":"卷八十四","chapternum":84,"charstyle":"近體詩","title":"同鄭相并歌姬小飲因以贈獻","titledesc":"","collection":"","collectiondesc":"","poemindex":33,"author":"李羣玉","content":"裙拖六幅湘江水，鬢聳巫山一段雲。\n風格只應天上有，歌聲豈合世間聞。\n胷前瑞雪燈斜照，眼底桃花酒半醺。\n不是相如憐賦客，肯教容易見文君。\n"},{"id":65027,"chapter":"卷八十四","chapternum":84,"charstyle":"近體詩","title":"醉後贈馮姬","titledesc":"","collection":"","collectiondesc":"","poemindex":34,"author":"李羣玉","content":"黃昏歌舞促瓊筵，銀燭臺西見小憐。\n二寸橫波囘慢水，一雙纖手語香弦。\n桂形淺拂梁家黛，𤓰字初分碧玉年。\n願托襄王雲雨夢，陽臺今夜降神仙。\n"},{"id":65028,"chapter":"卷八十四","chapternum":84,"charstyle":"近體詩","title":"寄長沙許侍御","titledesc":"","collection":"","collectiondesc":"","poemindex":35,"author":"李羣玉","content":"二年文㑹許追隨，和遍南朝雜體詩。\n未以綵毫還郭璞，乞留殘錦與丘遲。\n竹齋琴酒歡成夢，水寺烟霞賞對誰。\n今日秋風滿湘浦，只令搔首詠瓊枝。\n"},{"id":65029,"chapter":"卷八十四","chapternum":84,"charstyle":"近體詩","title":"送蕭十二校書赴郢州婚姻","titledesc":"","collection":"","collectiondesc":"","poemindex":36,"author":"李羣玉","content":"蓬萊才子即蕭郎，綵服青春卜鳳凰。\n玉佩定催紅粉色，錦衾應惹翠芸香。\n馬穿暮雨荆山逺，人宿寒燈郢夢長。\n領取和鳴好風景，石城花月送歸鄉〈古樂府有鳳兮歸故鄉〉。\n"},{"id":65030,"chapter":"卷八十四","chapternum":84,"charstyle":"近體詩","title":"九子坂聞鷓鴣","titledesc":"","collection":"","collectiondesc":"","poemindex":37,"author":"李羣玉","content":"落照蒼茫秋草明，鷓鴣啼處逺人行。\n正穿屈曲﨑嶇路，又聽鉤輈格磔聲。\n曽泊桂江深岸雨，亦於梅嶺阻歸程。\n此時為爾腸千斷，乞放今宵白髮生。\n"},{"id":65031,"chapter":"卷八十四","chapternum":84,"charstyle":"近體詩","title":"南莊春晚","titledesc":"","collection":"","collectiondesc":"","poemindex":38,"author":"李羣玉","content":"草暖沙長望去舟，微茫烟浪向巴丘。\n沅江寂寂春歸盡，水緑蘋香人自愁。\n"},{"id":65032,"chapter":"卷八十四","chapternum":84,"charstyle":"近體詩","title":"北亭","titledesc":"","collection":"","collectiondesc":"","poemindex":39,"author":"李羣玉","content":"斜雨飛絲織晚空，疎簾半捲野亭風。\n荷花向盡秋光晚，零落殘紅緑沼中。\n"},{"id":65033,"chapter":"卷八十四","chapternum":84,"charstyle":"近體詩","title":"江南","titledesc":"","collection":"","collectiondesc":"","poemindex":40,"author":"李羣玉","content":"鱗鱗别浦起微波，泛泛輕舟桃葉歌。\n斜雪北風何處宿，江南一路酒旗多。\n"},{"id":65034,"chapter":"卷八十四","chapternum":84,"charstyle":"近體詩","title":"紫極宫齋後","titledesc":"","collection":"","collectiondesc":"","poemindex":41,"author":"李羣玉","content":"紫府空歌碧落寒，曉星寥亮月光殘。\n一羣白鶴高飛散，惟有松風吹石壇。\n"},{"id":65035,"chapter":"卷八十四","chapternum":84,"charstyle":"近體詩","title":"黃陵廟","titledesc":"","collection":"","collectiondesc":"","poemindex":42,"author":"李羣玉","content":"黃陵廟前春已空，子規啼血滴松風。\n不知精爽落何處，疑似行雲秋水中〈太平廣記羣玉解天祿之任歸涔陽經二妃廟題詩云云羣玉疑春空遂至秋色欲易之恍若有物吿以二年之兆時襄陽太守段成式志其事後二年果死于洪井段以詩哭之事與詩見段集〉。\n"},{"id":65036,"chapter":"卷八十四","chapternum":84,"charstyle":"近體詩","title":"漢陽太白樓","titledesc":"","collection":"","collectiondesc":"","poemindex":43,"author":"李羣玉","content":"江上晴樓翠靄間，滿簾春水滿窗山。\n青楓緑草將愁去，逺入呉雲暝不還。\n"},{"id":65037,"chapter":"卷八十四","chapternum":84,"charstyle":"近體詩","title":"戯贈姬人賦尖字韻〈一作張祜詩〉","titledesc":"","collection":"","collectiondesc":"","poemindex":44,"author":"李羣玉","content":"骰子巡抛裹手拈，無因得見玉纖纖。\n但知謔道金釵落，圖向人前露指尖。\n"},{"id":65038,"chapter":"卷八十四","chapternum":84,"charstyle":"古體詩","title":"築城詞","titledesc":"","collection":"","collectiondesc":"","poemindex":45,"author":"劉駕","content":"前杵與後杵，築城聲不住。\n我願築更高，得見秦皇墓。\n"},{"id":65039,"chapter":"卷八十四","chapternum":84,"charstyle":"古體詩","title":"戰城南","titledesc":"","collection":"","collectiondesc":"","poemindex":46,"author":"劉駕","content":"城南征戰多，城北無飢鴉。\n白骨馬蹄下，誰言皆有家。\n城前水聲苦，倐忽流萬古。\n莫爭城外地，城裏終閒土。\n"},{"id":65040,"chapter":"卷八十四","chapternum":84,"charstyle":"古體詩","title":"空城雀","titledesc":"","collection":"","collectiondesc":"","poemindex":47,"author":"劉駕","content":"飢啄空城土，莫近太倉粟。\n一粒未充腸，却入公子腹。\n且弔城下客，豈曽空爾族。\n不聞莊辛語，今日寒蕪緑。\n"},{"id":65041,"chapter":"卷八十四","chapternum":84,"charstyle":"古體詩","title":"苦寒吟","titledesc":"","collection":"","collectiondesc":"","poemindex":48,"author":"劉駕","content":"百泉凍皆咽，我吟寒更切。\n半夜倚喬松，不覺滿衣雪。\n竹竿有甘苦，我愛抱苦節。\n鳥聲有悲歡，我愛口流血。\n潘生若解吟，更早生白髮。\n"},{"id":65042,"chapter":"卷八十四","chapternum":84,"charstyle":"古體詩","title":"苦寒行","titledesc":"","collection":"","collectiondesc":"","poemindex":49,"author":"劉駕","content":"嚴寒動八荒，䓶䓶無休時。\n陽烏不自暖，雪壓扶桑枝。\n歳暮寒益壯，青春安得歸。\n朔雁到南海，越禽何處飛。\n誰言貧士歎，不為身無衣。\n"},{"id":65043,"chapter":"卷八十四","chapternum":84,"charstyle":"古體詩","title":"賈客詞","titledesc":"","collection":"","collectiondesc":"","poemindex":50,"author":"劉駕","content":"賈客燈下起，猶言發已遲。\n高山有疾路，暗行終不疑。\n冦盜伏其側，猛獸來相追。\n金玉四散去，空囊委路岐。\n揚州有大宅，白骨無地歸。\n少婦當此日，對鏡㺯花枝。\n"},{"id":65044,"chapter":"卷八十四","chapternum":84,"charstyle":"古體詩","title":"皎皎詞","titledesc":"","collection":"","collectiondesc":"","poemindex":51,"author":"劉駕","content":"皎皎復皎皎，逢時即為好。\n高秋亦有花，不及當春草。\n班姬入後宫，飛燕舞東風。\n青娥中夜起，長歎月明裏。\n"},{"id":65045,"chapter":"卷八十四","chapternum":84,"charstyle":"古體詩","title":"送征夫","titledesc":"","collection":"唐樂府〈并序〉","collectiondesc":"唐樂府自送征夫至獻賀觴歌河湟之事也下土土貢臣駕生於唐二十八年獲見明天子以德歸河湟地臣得與天下夫婦復為太平人獨恨愚且賤蠕蠕泥土中不得從臣後拜舞稱於上前情有所發莫能自抑作詩十章目曰唐樂府雖不足貢聲宗廟形容盛德而願與耕稼陶漁者歌田野江湖間亦足自快","poemindex":52,"author":"劉駕","content":"昔送征夫苦，今送征夫樂。\n寒衣縱攜去，應向歸時著。\n天子待功成，别造凌烟閣。\n"},{"id":65046,"chapter":"卷八十四","chapternum":84,"charstyle":"古體詩","title":"輸者謳","titledesc":"","collection":"唐樂府〈并序〉","collectiondesc":"唐樂府自送征夫至獻賀觴歌河湟之事也下土土貢臣駕生於唐二十八年獲見明天子以德歸河湟地臣得與天下夫婦復為太平人獨恨愚且賤蠕蠕泥土中不得從臣後拜舞稱於上前情有所發莫能自抑作詩十章目曰唐樂府雖不足貢聲宗廟形容盛德而願與耕稼陶漁者歌田野江湖間亦足自快","poemindex":53,"author":"劉駕","content":"輓粟上高山，高山若平地。\n力盡心不怨，同我家私事。\n去者不遑寧，歸者唱歌行。\n相逢古城下，立語天未明。\n一身逺出塞，十口無税征。\n"},{"id":65047,"chapter":"卷八十四","chapternum":84,"charstyle":"古體詩","title":"弔西人","titledesc":"","collection":"唐樂府〈并序〉","collectiondesc":"唐樂府自送征夫至獻賀觴歌河湟之事也下土土貢臣駕生於唐二十八年獲見明天子以德歸河湟地臣得與天下夫婦復為太平人獨恨愚且賤蠕蠕泥土中不得從臣後拜舞稱於上前情有所發莫能自抑作詩十章目曰唐樂府雖不足貢聲宗廟形容盛德而願與耕稼陶漁者歌田野江湖間亦足自快","poemindex":54,"author":"劉駕","content":"河湟父老地，盡知歸明主。\n將軍入空城，城下弔黃土。\n所願邊人耕，歳歳生禾黍。\n"},{"id":65048,"chapter":"卷八十四","chapternum":84,"charstyle":"古體詩","title":"邊軍過","titledesc":"","collection":"唐樂府〈并序〉","collectiondesc":"唐樂府自送征夫至獻賀觴歌河湟之事也下土土貢臣駕生於唐二十八年獲見明天子以德歸河湟地臣得與天下夫婦復為太平人獨恨愚且賤蠕蠕泥土中不得從臣後拜舞稱於上前情有所發莫能自抑作詩十章目曰唐樂府雖不足貢聲宗廟形容盛德而願與耕稼陶漁者歌田野江湖間亦足自快","poemindex":55,"author":"劉駕","content":"城前兵馬過，城裏人高臥。\n官家自供給，畏我家産破。\n健兒食肥肉，戰馬食新穀。\n食飽物有餘，所恨無兩腹。\n草青見軍過，草白見軍囘。\n軍囘人更多，盡繋西戎來。\n"},{"id":65049,"chapter":"卷八十四","chapternum":84,"charstyle":"古體詩","title":"望歸馬","titledesc":"","collection":"唐樂府〈并序〉","collectiondesc":"唐樂府自送征夫至獻賀觴歌河湟之事也下土土貢臣駕生於唐二十八年獲見明天子以德歸河湟地臣得與天下夫婦復為太平人獨恨愚且賤蠕蠕泥土中不得從臣後拜舞稱於上前情有所發莫能自抑作詩十章目曰唐樂府雖不足貢聲宗廟形容盛德而願與耕稼陶漁者歌田野江湖間亦足自快","poemindex":56,"author":"劉駕","content":"東人望歸馬，馬歸蓮峯下。\n蓮峯與地平，亦不更徴兵。\n"},{"id":65050,"chapter":"卷八十四","chapternum":84,"charstyle":"古體詩","title":"祝河水","titledesc":"","collection":"唐樂府〈并序〉","collectiondesc":"唐樂府自送征夫至獻賀觴歌河湟之事也下土土貢臣駕生於唐二十八年獲見明天子以德歸河湟地臣得與天下夫婦復為太平人獨恨愚且賤蠕蠕泥土中不得從臣後拜舞稱於上前情有所發莫能自抑作詩十章目曰唐樂府雖不足貢聲宗廟形容盛德而願與耕稼陶漁者歌田野江湖間亦足自快","poemindex":57,"author":"劉駕","content":"河水清瀰瀰，照見逺樹枝。\n征人不飲馬，再拜祝馮夷。\n從今億萬歳，不見河濁時。\n"},{"id":65051,"chapter":"卷八十四","chapternum":84,"charstyle":"古體詩","title":"田西邊","titledesc":"","collection":"唐樂府〈并序〉","collectiondesc":"唐樂府自送征夫至獻賀觴歌河湟之事也下土土貢臣駕生於唐二十八年獲見明天子以德歸河湟地臣得與天下夫婦復為太平人獨恨愚且賤蠕蠕泥土中不得從臣後拜舞稱於上前情有所發莫能自抑作詩十章目曰唐樂府雖不足貢聲宗廟形容盛德而願與耕稼陶漁者歌田野江湖間亦足自快","poemindex":58,"author":"劉駕","content":"刀劍作鋤犁，耕田古城下。\n高秋禾黍多，無地放羊馬。\n"},{"id":65052,"chapter":"卷八十四","chapternum":84,"charstyle":"古體詩","title":"崑山","titledesc":"","collection":"唐樂府〈并序〉","collectiondesc":"唐樂府自送征夫至獻賀觴歌河湟之事也下土土貢臣駕生於唐二十八年獲見明天子以德歸河湟地臣得與天下夫婦復為太平人獨恨愚且賤蠕蠕泥土中不得從臣後拜舞稱於上前情有所發莫能自抑作詩十章目曰唐樂府雖不足貢聲宗廟形容盛德而願與耕稼陶漁者歌田野江湖間亦足自快","poemindex":59,"author":"劉駕","content":"昔時玉為寶，崑山過不得。\n今時玉為塵，崑山入中國。\n白玉尚如塵，誰肯愛金銀。\n"},{"id":65053,"chapter":"卷八十四","chapternum":84,"charstyle":"古體詩","title":"樂邊人","titledesc":"","collection":"唐樂府〈并序〉","collectiondesc":"唐樂府自送征夫至獻賀觴歌河湟之事也下土土貢臣駕生於唐二十八年獲見明天子以德歸河湟地臣得與天下夫婦復為太平人獨恨愚且賤蠕蠕泥土中不得從臣後拜舞稱於上前情有所發莫能自抑作詩十章目曰唐樂府雖不足貢聲宗廟形容盛德而願與耕稼陶漁者歌田野江湖間亦足自快","poemindex":60,"author":"劉駕","content":"在鄉身亦勞，在邊腹亦飽。\n父兄若一處，任向邊頭老。\n"},{"id":65054,"chapter":"卷八十四","chapternum":84,"charstyle":"古體詩","title":"獻賀觴","titledesc":"","collection":"唐樂府〈并序〉","collectiondesc":"唐樂府自送征夫至獻賀觴歌河湟之事也下土土貢臣駕生於唐二十八年獲見明天子以德歸河湟地臣得與天下夫婦復為太平人獨恨愚且賤蠕蠕泥土中不得從臣後拜舞稱於上前情有所發莫能自抑作詩十章目曰唐樂府雖不足貢聲宗廟形容盛德而願與耕稼陶漁者歌田野江湖間亦足自快","poemindex":61,"author":"劉駕","content":"莫但取河湟，河湟非邊疆。\n願今日入處，亦似天中央。\n天子壽萬歳，再拜獻此觴。\n"},{"id":65055,"chapter":"卷八十四","chapternum":84,"charstyle":"古體詩","title":"牧童","titledesc":"","collection":"","collectiondesc":"","poemindex":62,"author":"劉駕","content":"牧童見客拜，山果懐中落。\n晝日驅牛歸，前溪風雨惡。\n"},{"id":65056,"chapter":"卷八十四","chapternum":84,"charstyle":"古體詩","title":"秦娥","titledesc":"","collection":"","collectiondesc":"","poemindex":63,"author":"劉駕","content":"秦娥十四五，面白於指爪。\n羞人夜采桑，驚起戴勝鳥。\n"},{"id":65057,"chapter":"卷八十四","chapternum":84,"charstyle":"古體詩","title":"鄰女","titledesc":"","collection":"","collectiondesc":"","poemindex":64,"author":"劉駕","content":"君嫌鄰女醜，取婦他鄉縣。\n料嫁與君人，亦為鄰所賤。\n菖蒲花可貴，只為人難見。\n"},{"id":65058,"chapter":"卷八十四","chapternum":84,"charstyle":"古體詩","title":"桑婦","titledesc":"","collection":"","collectiondesc":"","poemindex":65,"author":"劉駕","content":"牆下桑葉盡，春蠶半未老。\n城南路迢迢，今日起更早。\n四鄰無去伴，醉臥青樓曉。\n妾顔不如誰，所貴守婦道。\n一春常在樹，自覺身如鳥。\n歸來見小姑，新妝㺯百草。\n"},{"id":65059,"chapter":"卷八十四","chapternum":84,"charstyle":"古體詩","title":"棄婦","titledesc":"","collection":"","collectiondesc":"","poemindex":66,"author":"劉駕","content":"囘車在門前，欲上心更悲。\n路傍見花發，似妾初嫁時。\n養蠶已成繭，織素猶在機。\n新人應笑此，何如畫蛾睂。\n昨日惜紅顔，今日畏老遲。\n良媒去不逺，此恨今吿誰。\n"},{"id":65060,"chapter":"卷八十四","chapternum":84,"charstyle":"古體詩","title":"寄逺","titledesc":"","collection":"","collectiondesc":"","poemindex":67,"author":"劉駕","content":"雪花豈結子，徒滿連理枝。\n嫁與征人妻，不得長相隨。\n去年君㸃行，賤妾是新歸。\n别早見未熟，入夢無定姿。\n悄悄空閨中，蛩聲遶羅帷。\n得書喜猶甚，况復見君時。\n"},{"id":65061,"chapter":"卷八十四","chapternum":84,"charstyle":"古體詩","title":"姑蘇臺","titledesc":"","collection":"","collectiondesc":"","poemindex":68,"author":"劉駕","content":"句踐飲膽日吳酒香滿杯笙歌入海雲聲自姑蘇來西施舞初罷侍兒整金釵衆女不敢妬自比泉下泥越鼓聲騰騰吳天隔塵埃難將甬東地更學㑹稽棲霸跡一朝盡草中棠梨開"},{"id":65062,"chapter":"卷八十四","chapternum":84,"charstyle":"古體詩","title":"釣臺懐古","titledesc":"","collection":"","collectiondesc":"","poemindex":69,"author":"劉駕","content":"澄流可濯纓，嚴子但垂綸。\n孤坐九層石，逺笑清渭濱。\n潛龍飛上天，四海豈無雲。\n清氣不零雨，安使澆埃塵。\n我來吟高風，彷彿見斯人。\n江月尚皎皎，江石亦磷磷。\n如何臺下路，明日又迷津。\n"},{"id":65063,"chapter":"卷八十四","chapternum":84,"charstyle":"古體詩","title":"效古","titledesc":"","collection":"","collectiondesc":"","poemindex":70,"author":"劉駕","content":"融融芳景和，杳杳春日斜。\n嬌嬈不自持，清唱嚬雙蛾。\n終曲翻成泣，新人下香車。\n新人且莫喜，故人曽如此。\n燕趙猶生女，郎豈有終始。\n"},{"id":65064,"chapter":"卷八十四","chapternum":84,"charstyle":"古體詩","title":"效陶","titledesc":"","collection":"","collectiondesc":"","poemindex":71,"author":"劉駕","content":"兩曜無停馭，蓬壺應有墓。\n何况邙山色，只近市井路。\n大恢生死網，飛走無逃處。\n白髮忽已新，紅顏豈如故。\n我有杯中物，可以消萬慮。\n醉䄂日婆娑，誰能記朝暮。\n如求神仙藥，堦下亦種黍。\n但使長兀然，始見天地祖。\n"},{"id":65065,"chapter":"卷八十四","chapternum":84,"charstyle":"古體詩","title":"醒後","titledesc":"","collection":"","collectiondesc":"","poemindex":72,"author":"劉駕","content":"醉臥芳草間，酒醒日落後。\n壺觴半傾覆，客去應已久。\n不記折花時，何得花在手。\n"},{"id":65066,"chapter":"卷八十四","chapternum":84,"charstyle":"古體詩","title":"春臺","titledesc":"","collection":"","collectiondesc":"","poemindex":73,"author":"劉駕","content":"臺上樹隂合，臺前流水多。\n青春不出門，坐見野田花。\n誰能學公子，走馬逐香車。\n六街塵滿衣，鼓絶方還家。\n"},{"id":65067,"chapter":"卷八十四","chapternum":84,"charstyle":"古體詩","title":"上已日","titledesc":"","collection":"","collectiondesc":"","poemindex":74,"author":"劉駕","content":"上已曲江濱，喧於市朝路。\n相尋不見者，此地皆相遇。\n日光去此逺，翠幕張如霧。\n何事歡娛中，易覺春城暮。\n物情重此節，不是愛芳樹。\n明日花更多，何人肯囘顧。\n"},{"id":65068,"chapter":"卷八十四","chapternum":84,"charstyle":"古體詩","title":"曲江春霽","titledesc":"","collection":"","collectiondesc":"","poemindex":75,"author":"劉駕","content":"宿雨洗秦樹，舊花如新開。\n池邊草未乾，日照人馬來。\n馬蹄踏流水，漸漸成塵埃。\n鴛鴦不敢下，飛繞岸東西。\n此地喧仍舊，歸人亦滿街。\n"},{"id":65069,"chapter":"卷八十四","chapternum":84,"charstyle":"古體詩","title":"早行","titledesc":"","collection":"","collectiondesc":"","poemindex":76,"author":"劉駕","content":"馬上續殘夢，馬嘶時復驚。\n心孤多所虞，僮僕近我行。\n棲禽未分散，落月照古城。\n莫羨居者閒，冢邊人已耕。\n"},{"id":65070,"chapter":"卷八十四","chapternum":84,"charstyle":"古體詩","title":"秋夕","titledesc":"","collection":"","collectiondesc":"","poemindex":77,"author":"劉駕","content":"促織燈下吟，燈光冷於水。\n鄉魂坐中去，倚壁身如死。\n求名為骨肉，骨肉萬餘里。\n富貴在何時，離别今如此。\n出門長歎息，月白西風起。\n"},{"id":65071,"chapter":"卷八十四","chapternum":84,"charstyle":"古體詩","title":"馮叟居","titledesc":"","collection":"","collectiondesc":"","poemindex":78,"author":"劉駕","content":"天作馮叟居，山僧尚嫌僻。\n開門因兩樹，結宇倚翠壁。\n溪南有微徑，時遇採芝客。\n往往白雲生，對面千里隔。\n機忘若童僕，常與猨鳥劇。\n曬藥上小峰，庭深無日色。\n自從歸鄉里，不見新舊戚。\n纍纍子孫墓，秋風吹古柏。\n"},{"id":65072,"chapter":"卷八十四","chapternum":84,"charstyle":"古體詩","title":"長安旅舎紓情投先達","titledesc":"","collection":"","collectiondesc":"","poemindex":79,"author":"劉駕","content":"岐路不在地，馬蹄徒苦辛。\n上國聞姓名，不如山中人。\n大宅滿六街，此身入誰門。\n愁心日散亂，有似空中塵。\n白露下長安，百蟲鳴草根。\n方當秋賦日，却憶歸山村。\n靜女頭欲白，良媒况我鄰。\n無令苦長歎，長歎消人魂。\n"},{"id":65073,"chapter":"卷八十四","chapternum":84,"charstyle":"古體詩","title":"琪樹下因唫六韻呈先達者","titledesc":"","collection":"","collectiondesc":"","poemindex":80,"author":"劉駕","content":"舉世愛嘉樹，此樹何人識。\n清秋逺山意，偶向亭際得。\n奇柯交若鬬，生葉密如織。\n塵中尚菁葱，更想塵外色。\n所宜巢三鳥，影入瑤池碧。\n移根豈無時，一問紫烟客。\n"},{"id":65074,"chapter":"卷八十四","chapternum":84,"charstyle":"近體詩","title":"春夜","titledesc":"","collection":"","collectiondesc":"","poemindex":81,"author":"劉駕","content":"一别杜陵歸未期，祇憑魂夢接親知。\n近來欲睡渾難睡，夜夜夜深聞子規。\n"},{"id":65075,"chapter":"卷八十四","chapternum":84,"charstyle":"近體詩","title":"秋懐","titledesc":"","collection":"","collectiondesc":"","poemindex":82,"author":"劉駕","content":"歳歳干戈阻路岐，望山心切與心違。\n秋來何處開懐抱，日日日斜空醉歸。\n"},{"id":65076,"chapter":"卷八十四","chapternum":84,"charstyle":"近體詩","title":"望月","titledesc":"","collection":"","collectiondesc":"","poemindex":83,"author":"劉駕","content":"清秋新霽與君同，江上高樓倚碧空。\n酒盡露零賓客散，更更更漏月明中。\n"},{"id":65077,"chapter":"卷八十四","chapternum":84,"charstyle":"近體詩","title":"晚登成都迎春閣","titledesc":"","collection":"","collectiondesc":"","poemindex":84,"author":"劉駕","content":"朱櫛凭闌眺錦城，煙籠萬井二江明。\n香風滿閣花滿樹，樹樹樹頭啼曉鶯。\n"},{"id":65078,"chapter":"卷八十四","chapternum":84,"charstyle":"近體詩","title":"折楊柳","titledesc":"","collection":"","collectiondesc":"","poemindex":85,"author":"叚成式","content":"枝枝交影鎖長門，嫩色曽沾雨露恩。\n鳳輦不來春欲盡，空留鶯語到黃昏。\n"},{"id":65079,"chapter":"卷八十四","chapternum":84,"charstyle":"近體詩","title":"折楊柳","titledesc":"","collection":"","collectiondesc":"","poemindex":86,"author":"叚成式","content":"玉樓烟薄不勝芳，金屋寒輕翠帶長。\n公子驊騮往何處，緑隂堪繋紫遊韁。\n"},{"id":65080,"chapter":"卷八十四","chapternum":84,"charstyle":"近體詩","title":"折楊柳","titledesc":"","collection":"","collectiondesc":"","poemindex":87,"author":"叚成式","content":"隋家堤上已成塵，漢將營邊不復春。\n只向江南并塞北，酒旗相伴惹行人。\n"},{"id":65081,"chapter":"卷八十四","chapternum":84,"charstyle":"近體詩","title":"題谷隠蘭若","titledesc":"","collection":"","collectiondesc":"","poemindex":88,"author":"叚成式","content":"風惹閒雲半谷隂，巖西隠者醉相尋。\n草衰乍覺徑増險，葉盡却疑溪不深。\n"},{"id":65082,"chapter":"卷八十四","chapternum":84,"charstyle":"近體詩","title":"題谷隠蘭若","titledesc":"","collection":"","collectiondesc":"","poemindex":89,"author":"叚成式","content":"風帶巢熊拗樹聲，老僧相引入雲行。\n半坡新路畬纔了，一谷寒烟燒不成。\n"},{"id":65083,"chapter":"卷八十四","chapternum":84,"charstyle":"近體詩","title":"戯高侍御","titledesc":"","collection":"","collectiondesc":"","poemindex":90,"author":"叚成式","content":"七尺髮猶三角梳，玳牛獨駕長檐車。\n曽城自有三青鳥，不要蓮東雙鯉魚。\n"},{"id":65084,"chapter":"卷八十四","chapternum":84,"charstyle":"近體詩","title":"戯高侍御","titledesc":"","collection":"","collectiondesc":"","poemindex":91,"author":"叚成式","content":"花恨紅腰栁妬睂，東鄰牆短不曽窺。\n猶憐最小分𤓰日，奈許迎春得藕時。\n"},{"id":65085,"chapter":"卷八十四","chapternum":84,"charstyle":"近體詩","title":"戯高侍御","titledesc":"","collection":"","collectiondesc":"","poemindex":92,"author":"叚成式","content":"自等腰身尺六疆，兩重危鬢盡釵長。\n欲薫羅薦嫌龍腦，須為尋求石葉香。\n"},{"id":65086,"chapter":"卷八十四","chapternum":84,"charstyle":"近體詩","title":"戯高侍御","titledesc":"","collection":"","collectiondesc":"","poemindex":93,"author":"叚成式","content":"别起青樓作㡬層，斜陽慢卷鹿盧繩。\n厭裁魚子深紅纈，泥覓蜻蜓淺碧綾。\n"},{"id":65087,"chapter":"卷八十四","chapternum":84,"charstyle":"近體詩","title":"戯高侍御","titledesc":"","collection":"","collectiondesc":"","poemindex":94,"author":"叚成式","content":"可羨羅敷自有夫，愁中漫捋白髭鬚。\n豹錢騘子能擎舉，兼著連乾許換無。\n"},{"id":65088,"chapter":"卷八十四","chapternum":84,"charstyle":"近體詩","title":"朝飛卿","titledesc":"","collection":"","collectiondesc":"","poemindex":95,"author":"叚成式","content":"醉袂㡬侵魚子纈，飄纓長罥鳳凰釵。\n知君欲作閒情賦，應願將身作錦鞵〈飛卿有錦鞵賦〉。\n"}]