[{"author":"羅隠","charstyle":"古體詩","id":65868,"chapter":"卷九十一","chapternum":91,"title":"隴頭水","titledesc":"","content":"借問隴頭水年年恨何事全疑嗚咽聲中有征人淚自古無長策况我非深智何計謝潺湲一宵空不寐","collection":"","collectiondesc":"","poemindex":1},{"author":"羅隠","charstyle":"古體詩","id":65869,"chapter":"卷九十一","chapternum":91,"title":"江南行","titledesc":"","content":"江南濕雨鮫綃軟漠漠逺山眉黛淺水國多愁又有情夜槽壓酒銀船滿細栁揺烟凝曉空吳王臺榭春夢中鴛鴦鸂𪆟喚不起平鋪緑水眠東風西陵路逺月悄悄油壁車輕嫁蘓小","collection":"","collectiondesc":"","poemindex":2},{"author":"羅隠","charstyle":"古體詩","id":65870,"chapter":"卷九十一","chapternum":91,"title":"江南别","titledesc":"","content":"去年今夜江南别鴛鴦翅冷飛蓬熱今年今夜江北邉鯉魚腸斷音書絶男兒心事無了時出門上馬不自知","collection":"","collectiondesc":"","poemindex":3},{"author":"羅隠","charstyle":"古體詩","id":65871,"chapter":"卷九十一","chapternum":91,"title":"酬丘光庭","titledesc":"","content":"正月十五日書札五月十六日到來栁吟秦望咫尺地鯉魚何處閒徘徊故人情意未疎索次第序述眉眼開上言二年隔烟水下有數幅真瓊瑰行吟坐讀口不倦瀑泉激射琅玕摧壁池蘭蕙日已老村酒蘸甲時幾杯鶴齡鴻算不復見雨後蓑笠空莓苔自從黄㓂擾中土人心波蕩猶未廻道殷合眼拜九列張濬掉舌升三台朝廷濟濟百揆序寧將對面容姦囘禍生有基妖有漸翠華西幸蒙塵埃三川梗塞兩河閉大明宫殿生蒿萊懦夫早歲不量力策蹇仰北髙崔嵬千門萬户扃鎖密良匠不肯雕散材君今得意尚如此况我麋鹿悠悠哉榮衰貴賤目所覩莫嫌頭白黄金臺","collection":"","collectiondesc":"","poemindex":4},{"author":"羅隠","charstyle":"近體詩","id":65872,"chapter":"卷九十一","chapternum":91,"title":"效玊臺體","titledesc":"","content":"青樓枕路隅璧甃復椒塗晩夢通簾押春寒逼酒罏解吟憐芍藥難見恨菖蒲試問年多少鄰姬亦姓胡","collection":"","collectiondesc":"","poemindex":5},{"author":"羅隠","charstyle":"近體詩","id":65873,"chapter":"卷九十一","chapternum":91,"title":"春居","titledesc":"","content":"東風百卉搖舊國路迢迢偶病成疎散因貧得寂寥倚簷髙栁弱乘露小桃妖春色常無處村醪更一瓢","collection":"","collectiondesc":"","poemindex":6},{"author":"羅隠","charstyle":"近體詩","id":65874,"chapter":"卷九十一","chapternum":91,"title":"絶境","titledesc":"","content":"絶境非身事流年但物華水梳苔髪直風引蕙心斜凡客從題鳯膚音未勝蛙小船兼有槳始與問漁家","collection":"","collectiondesc":"","poemindex":7},{"author":"羅隠","charstyle":"近體詩","id":65875,"chapter":"卷九十一","chapternum":91,"title":"秋晩","titledesc":"","content":"宰邑慚良術為文愧壯圖縱饒長委命爭奈漸非夫杯酒有時有亂離無處無金庭在何處囘首一踟蹰","collection":"","collectiondesc":"","poemindex":8},{"author":"羅隠","charstyle":"近體詩","id":65876,"chapter":"卷九十一","chapternum":91,"title":"除夜","titledesc":"","content":"官厯行將盡村醪强自傾厭寒思暖律畏老惜殘更歳月已如此冦戎猶未平兒童不諳事歌吹待天明","collection":"","collectiondesc":"","poemindex":9},{"author":"羅隠","charstyle":"近體詩","id":65877,"chapter":"卷九十一","chapternum":91,"title":"杜處士新居","titledesc":"","content":"翠歛王孫草荒誅宋玊茅冦餘無故物時薄少深交迸笋穿行逕饑雛出壞巢小園吾亦有多病近來抛","collection":"","collectiondesc":"","poemindex":10},{"author":"羅隠","charstyle":"近體詩","id":65878,"chapter":"卷九十一","chapternum":91,"title":"秋浦","titledesc":"","content":"晴川倚落暉極目思依依野色寒來淺人家亂後稀久遊身不達多病意常違還有魚船在時時夢裏歸","collection":"","collectiondesc":"","poemindex":11},{"author":"羅隠","charstyle":"近體詩","id":65879,"chapter":"卷九十一","chapternum":91,"title":"早登新安縣樓","titledesc":"","content":"關城樹色齊徃事未全迷塞路真人氣封門壯士泥草濃延蝶舞花密教鶯啼若以鳴為徳鸞凰不及雞","collection":"","collectiondesc":"","poemindex":12},{"author":"羅隠","charstyle":"近體詩","id":65880,"chapter":"卷九十一","chapternum":91,"title":"寄陸龜䝉〈李相公蔚在淮南嘗徵其詩〉","titledesc":"","content":"龍樓李丞相昔歳仰髙文黄閣尋無主青山竟未聞夜船乗海月秋寺伴江雲却恐塵埃裏浮名㸃汚君","collection":"","collectiondesc":"","poemindex":13},{"author":"羅隠","charstyle":"近體詩","id":65881,"chapter":"卷九十一","chapternum":91,"title":"北固亭東望寄默師","titledesc":"","content":"髙亭暮色中徃事更誰同水漫矜天濶山應到此窮病憐京口酒老怯海門風惟有言堪解何由見逺公","collection":"","collectiondesc":"","poemindex":14},{"author":"羅隠","charstyle":"近體詩","id":65882,"chapter":"卷九十一","chapternum":91,"title":"姑蘇真娘墓","titledesc":"","content":"春草荒墳墓萋萋向虎丘死猶嫌寂寞生肯不風流皎鏡山泉冷輕裾海霧秋還應伴西子香逕夜深遊","collection":"","collectiondesc":"","poemindex":15},{"author":"羅隠","charstyle":"近體詩","id":65883,"chapter":"卷九十一","chapternum":91,"title":"菊","titledesc":"","content":"籬落歳云晏數枝聊自芳雪裁纖蘂密金拆小苞香千載白衣酒一生青女霜春叢莫輕薄彼此有行藏","collection":"","collectiondesc":"","poemindex":16},{"author":"羅隠","charstyle":"近體詩","id":65884,"chapter":"卷九十一","chapternum":91,"title":"燕","titledesc":"","content":"不必嫌漂露何妨養羽毛漢妃金屋逺盧女杏梁髙野迥雙飛急烟晴對語勞猶勝黄雀在棲息是蓬蒿","collection":"","collectiondesc":"","poemindex":17},{"author":"羅隠","charstyle":"近體詩","id":65885,"chapter":"卷九十一","chapternum":91,"title":"自貽","titledesc":"","content":"衰老應難更進趨藥畦經卷自朝晡縱無顯效亦藏拙若有所成甘守株漢武廵遊虚軋軋秦皇吞併漫驅驅如何只見丁家鶴依舊遼東歎緑蕪","collection":"","collectiondesc":"","poemindex":18},{"author":"羅隠","charstyle":"近體詩","id":65886,"chapter":"卷九十一","chapternum":91,"title":"水邉偶題","titledesc":"","content":"野水無情去不囘水邉花好為誰開秖知事逐眼前過不覺老從頭上來窮似丘軻休歎息達如周召亦塵埃思量此理何人㑹䝉邑先生最有才","collection":"","collectiondesc":"","poemindex":19},{"author":"羅隠","charstyle":"近體詩","id":65887,"chapter":"卷九十一","chapternum":91,"title":"西上","titledesc":"","content":"西上青雲未有期東浮滄海去何遲酒闌夢覺不稱意花落月明空所思長恐病侵多事日可堪忙過少年時鬭雞走狗五陵道惆悵輸他輕薄兒","collection":"","collectiondesc":"","poemindex":20},{"author":"羅隠","charstyle":"近體詩","id":65888,"chapter":"卷九十一","chapternum":91,"title":"關亭春望","titledesc":"","content":"關畔春雲拂馬頭馬前春事共悠悠風欺岸栁長條困露浥山花小朶愁信越功名髙似狗裴王氣力大於牛未知至竟將何用渭水涇泥一向流","collection":"","collectiondesc":"","poemindex":21},{"author":"羅隠","charstyle":"近體詩","id":65889,"chapter":"卷九十一","chapternum":91,"title":"曲江春感","titledesc":"","content":"江頭日暖花又開江東行客心悠哉髙陽酒徒半凋落終南山色空崔嵬聖代也知無棄物侯門未必用非才一船明月一竿竹家住五湖歸去來","collection":"","collectiondesc":"","poemindex":22},{"author":"羅隠","charstyle":"近體詩","id":65890,"chapter":"卷九十一","chapternum":91,"title":"東歸途中作","titledesc":"","content":"松橘蒼黄覆釣磯早年生計近年違老知風月終堪恨貧覺家山不易歸别岸客帆和鴈落晩程霜葉向人飛買臣嚴助精靈在應笑無成一布衣","collection":"","collectiondesc":"","poemindex":23},{"author":"羅隠","charstyle":"近體詩","id":65891,"chapter":"卷九十一","chapternum":91,"title":"金陵夜泊","titledesc":"","content":"冷烟輕靄傍衰叢此夕秦淮駐斷篷棲鴈逺驚沽酒火亂鴉髙避落帆風地銷王氣波聲急山帶秋隂樹影空六代精靈人不見思量應在月明中","collection":"","collectiondesc":"","poemindex":24},{"author":"羅隠","charstyle":"近體詩","id":65892,"chapter":"卷九十一","chapternum":91,"title":"早春巴陵道中","titledesc":"","content":"逺雪亭亭望未消岳陽春淺自相饒短蘆冒土初生笋髙栁偷風已弄條波汎洞庭獱獺健谷連荆楚鬼神妖中流菱唱泊何處一隻畵船蘭作橈","collection":"","collectiondesc":"","poemindex":25},{"author":"羅隠","charstyle":"近體詩","id":65893,"chapter":"卷九十一","chapternum":91,"title":"憶九華","titledesc":"","content":"九華巉崪廕柴扉長憶前時此息機黄菊倚風村酒熟緑蒲低雨釣魚歸干戈已是三年别塵土那堪萬事違囘首佳期恨多少夜䦨霜露又沾衣","collection":"","collectiondesc":"","poemindex":26},{"author":"羅隠","charstyle":"近體詩","id":65894,"chapter":"卷九十一","chapternum":91,"title":"蓮塘驛","titledesc":"","content":"蓮塘館東初日明蓮塘館西行人行隔林啼鳥似相應當路好花疑有情一夢不須追徃事數杯猶可慰勞生莫言來去只如此君看鬢邉霜幾莖","collection":"","collectiondesc":"","poemindex":27},{"author":"羅隠","charstyle":"近體詩","id":65895,"chapter":"卷九十一","chapternum":91,"title":"登夏州城樓","titledesc":"","content":"寒聲獵獵戍旗風獨倚危樓悵望中萬里山河唐土地千年魂魄晉英雄離心不忍聴邉馬徃事應須問塞鴻好脫儒冠從校尉一枝長㦸六鈞弓","collection":"","collectiondesc":"","poemindex":28},{"author":"羅隠","charstyle":"近體詩","id":65896,"chapter":"卷九十一","chapternum":91,"title":"春日獨遊禪智寺","titledesc":"","content":"逺樹連天水接空幾年行樂舊隋宫花開花謝長如此人去人來自不同鸞鳯調髙何處酒吳牛蹄健滿車風思量只合騰騰醉煮海平陳盡夢中","collection":"","collectiondesc":"","poemindex":29},{"author":"羅隠","charstyle":"近體詩","id":65897,"chapter":"卷九十一","chapternum":91,"title":"揚州開元寺閣上作","titledesc":"","content":"滿檻山川漾落暉檻前前事去如飛雲中雞犬劉安過月裏笙歌煬帝歸江蹙海門帆散出地吞淮口樹相依紅樓翠幕知多少長向東風有是非","collection":"","collectiondesc":"","poemindex":30},{"author":"羅隠","charstyle":"近體詩","id":65898,"chapter":"卷九十一","chapternum":91,"title":"覽晉史〈張翰思吳中鱸膾蓴羮〉","titledesc":"","content":"齊王僚屬好男兒偶覔東歸便得歸滿目路岐抛似夢一船風雨去如飛盤擎紫線蓴初熟筯撥紅絲膾正肥惆悵中途無限事與君千載兩忘機","collection":"","collectiondesc":"","poemindex":31},{"author":"羅隠","charstyle":"近體詩","id":65899,"chapter":"卷九十一","chapternum":91,"title":"題潤州妙善寺前石羊〈相傳吳主孫權與蜀主劉備嘗此置㑹〉","titledesc":"","content":"紫髯桑葢此沈吟狠石猶存事可尋漢鼎未分聊把手楚醪雖滿肯同心英雄巳徃時難問苔蘚何知日漸深還有市𨞬沽酒客鵲喧鳩聚話蹄涔","collection":"","collectiondesc":"","poemindex":32},{"author":"羅隠","charstyle":"近體詩","id":65900,"chapter":"卷九十一","chapternum":91,"title":"題籌筆驛","titledesc":"","content":"抛擲南陽為主憂北征東討盡良籌時來天地皆同力運去英雄不自由千里山河輕孺子兩朝冠劍恨譙周惟餘巖下多情水猶解年年傍驛流","collection":"","collectiondesc":"","poemindex":33},{"author":"羅隠","charstyle":"近體詩","id":65901,"chapter":"卷九十一","chapternum":91,"title":"春日登上元石頭城","titledesc":"","content":"萬里傷心極目春東南王氣只逡廵野花相笑落滿地山鳥自憐啼傍人漫道城池須險阻可知豪傑亦埃塵太平寺主惟輕薄却把三公與賊臣","collection":"","collectiondesc":"","poemindex":34},{"author":"羅隠","charstyle":"近體詩","id":65902,"chapter":"卷九十一","chapternum":91,"title":"清溪江令公宅","titledesc":"","content":"鸞牋象管夜深時曽賦陳宫第一詩讌罷風流人不見廢來蹤跡草應知鶯憐勝事啼空谷蝶戀餘香舞好枝還有徃年金甃井牧童樵叟等閒窺","collection":"","collectiondesc":"","poemindex":35},{"author":"羅隠","charstyle":"近體詩","id":65903,"chapter":"卷九十一","chapternum":91,"title":"燕昭王墓","titledesc":"","content":"戰國蒼茫難重尋此中蹤跡想知音强停别騎山花曉欲弔遺魂野草深浮世近來輕駿骨髙臺何處有黄金思量郭隗平生事不殉昭王是負心","collection":"","collectiondesc":"","poemindex":36},{"author":"羅隠","charstyle":"近體詩","id":65904,"chapter":"卷九十一","chapternum":91,"title":"暇日投錢尚父","titledesc":"","content":"牛斗星邉女宿間棟梁虛敞麗江關望髙漢相東西閣名重淮王大小山醴設鬬傾金鑿落馬歸爭撼玉連環自慙麋鹿無能事未報深恩鬢己斑","collection":"","collectiondesc":"","poemindex":37},{"author":"羅隠","charstyle":"近體詩","id":65905,"chapter":"卷九十一","chapternum":91,"title":"春日投錢塘元帥尚父","titledesc":"","content":"正憂衰耄辱金臺敢望昭王顧問來門外旌旗屯虎豹壁間章句動風雷三都節已聨翩降兩地花應次第開若比紫髯分鼎足未聞餘力有瓊瓌","collection":"","collectiondesc":"","poemindex":38},{"author":"羅隠","charstyle":"近體詩","id":65906,"chapter":"卷九十一","chapternum":91,"title":"春日投錢塘元帥尚父","titledesc":"","content":"征東幕府十三州敢望非才忝上游官秩已叨吳品職姓名兼顯魯春秋鹽車顧後聲方重火井窺來熖始浮一句黄河千載事郢城王粲漫登樓〈吳越備史云隠寢疾王親臨撫問因題其壁云黄河信有澄清日後代應難繼此才隠起而續末句云門外旌旗屯虎豹壁間章句動風雷由是以紅紗罩覆其上〉","collection":"","collectiondesc":"","poemindex":39},{"author":"羅隠","charstyle":"近體詩","id":65907,"chapter":"卷九十一","chapternum":91,"title":"病中上錢尚父","titledesc":"","content":"左脚妨行右臂攣每慙名跡汙賔筵縱饒吳主容衰病爭奈燕臺費料錢藜杖已乾難更把竹轝雖在不堪懸深恩重徳無言處囘首浮生淚泫然","collection":"","collectiondesc":"","poemindex":40},{"author":"羅隠","charstyle":"近體詩","id":65908,"chapter":"卷九十一","chapternum":91,"title":"病中上錢尚父","titledesc":"","content":"玊函瓊檢下台司記得當時捧領時半壁龍蛇蟠造化滿筐山嶽動神祗疲牛䑛犢心猶切隂鶴鳴雛力已衰穉子不才身抱疾日窺真跡淚雙垂","collection":"","collectiondesc":"","poemindex":41},{"author":"羅隠","charstyle":"近體詩","id":65909,"chapter":"卷九十一","chapternum":91,"title":"寄前宣州竇常侍","titledesc":"","content":"往年西謁謝玄暉尊酒留歡醉始歸曲檻栁濃鶯未老小園花暖蝶初飛噴香瑞獸金三尺舞雪佳人玉一圍今日亂離尋不得滿蓑風雨釣魚磯","collection":"","collectiondesc":"","poemindex":42},{"author":"羅隠","charstyle":"近體詩","id":65910,"chapter":"卷九十一","chapternum":91,"title":"綿谷迴寄蔡氏昆仲","titledesc":"","content":"一年兩度錦江遊前值東風後值秋芳草有情皆礙馬好雲無處不遮樓山將别恨和心斷水帶離聲入夢流今日因君試囘首澹烟喬木隔綿州","collection":"","collectiondesc":"","poemindex":43},{"author":"羅隠","charstyle":"近體詩","id":65911,"chapter":"卷九十一","chapternum":91,"title":"寄南城韋逸人","titledesc":"","content":"杜甫詩中韋曲花至今無賴尚家家美人曉折露沾袖公子醉歸香滿車萬里丹青傳不得二年風雨恨無涯羨他南澗髙眠客春去春來任物華","collection":"","collectiondesc":"","poemindex":44},{"author":"羅隠","charstyle":"近體詩","id":65912,"chapter":"卷九十一","chapternum":91,"title":"夜泊毗陵無錫縣有寄","titledesc":"","content":"草蟲幽咽露初團獨繫孤舟夜已䦨濁浪勢奔吳苑急疎鐘聲出慧山寒愁催鬢髪凋何易貧戀家鄉别漸難他日親朋應大笑始知書劍是無端","collection":"","collectiondesc":"","poemindex":45},{"author":"羅隠","charstyle":"近體詩","id":65913,"chapter":"卷九十一","chapternum":91,"title":"寄處默師","titledesc":"","content":"甘露捲簾看雨脚樟亭倚柱望潮頭十年顧我醉中過兩地與師方外遊久隔兵戈長寄夢近無書信更堪憂香爐烟靄虎溪月終棹鐵船尋惠休","collection":"","collectiondesc":"","poemindex":46},{"author":"羅隠","charstyle":"近體詩","id":65914,"chapter":"卷九十一","chapternum":91,"title":"送宿松傅少府","titledesc":"","content":"江蘺漠漠樹重重東過清淮到宿松縣好也知臨皖水官閒應得看灊峯春生緑野吳歌怨雪霽平郊楚酒濃留取餘杯待張翰明年歸棹一從容","collection":"","collectiondesc":"","poemindex":47},{"author":"羅隠","charstyle":"近體詩","id":65915,"chapter":"卷九十一","chapternum":91,"title":"送張綰遊鍾陵","titledesc":"","content":"南憶龍沙兩岸行當時天下尚清平醉眠野寺花方落吟倚江樓月欲明老去亦知難重到亂來爭肯不牽情西山十二真人在從此煩君話姓名","collection":"","collectiondesc":"","poemindex":48},{"author":"羅隠","charstyle":"近體詩","id":65916,"chapter":"卷九十一","chapternum":91,"title":"早春送處士張坤歸汴州","titledesc":"","content":"蕭蕭羸馬正塵埃又送歸軒向吹臺别酒莫辭今夜醉故人知是幾時來泉經華嶽猶應凍花到梁園始合開為謝東門抱關吏不堪惆悵滿離杯","collection":"","collectiondesc":"","poemindex":49},{"author":"羅隠","charstyle":"近體詩","id":65917,"chapter":"卷九十一","chapternum":91,"title":"篋中得故王郎中書","titledesc":"","content":"鳯里前年别望郎叮嚀唯恐滯吳鄉勸疎杯酒知妨事乞與書題作裹糧苹鹿未能移海曲縣花尋已落河陽九原自此無因見反覆遺蹤淚萬行","collection":"","collectiondesc":"","poemindex":50},{"author":"羅隠","charstyle":"近體詩","id":65918,"chapter":"卷九十一","chapternum":91,"title":"中秋月","titledesc":"","content":"湖上風髙動白蘋暫延清景此逡巡隔年為别因何事半夜相看似故人蟾向靜中矜爪距兎偎明處弄精神姮娥老大應惆悵獨倚蒼蒼桂一輪","collection":"","collectiondesc":"","poemindex":51},{"author":"羅隠","charstyle":"近體詩","id":65919,"chapter":"卷九十一","chapternum":91,"title":"梅花","titledesc":"","content":"吳王醉處十餘里照夜拂衣今正繁經雨不隨山鳥散倚風如共路人言愁憐粉艶飄歌席靜愛寒香撲酒罇欲寄所思無好信為君惆悵又黄昏","collection":"","collectiondesc":"","poemindex":52},{"author":"羅隠","charstyle":"近體詩","id":65920,"chapter":"卷九十一","chapternum":91,"title":"杏花","titledesc":"","content":"暖觸衣襟漠漠香間梅遮栁不勝芳數枝艶拂文君酒半里紅欹宋玉牆盡日無人疑悵望有時經雨乍凄涼舊山山下還如此迴首東風一斷腸","collection":"","collectiondesc":"","poemindex":53},{"author":"羅隠","charstyle":"近體詩","id":65921,"chapter":"卷九十一","chapternum":91,"title":"牡丹","titledesc":"","content":"似共東風别有因絳羅髙捲不勝春若教解語應傾國任是無情亦動人芍藥與君為近侍芙蓉何處避芳塵可憐韓令功成後辜負穠華過此身〈藝苑雌黄云元和中韓弘罷宣武歸長安命斸去第中牡丹曰吾豈效兒女輩耶 北夢瑣言云隠與周繇分深繇謂隠曰閣下有女鄣子詩極為絶唱隠不喻何為曰若教解語應傾國任是無情亦動人隠撫掌大笑〉","collection":"","collectiondesc":"","poemindex":54},{"author":"羅隠","charstyle":"近體詩","id":65922,"chapter":"卷九十一","chapternum":91,"title":"贈妓雲英","titledesc":"","content":"鍾陵醉别十餘春重見雲英掌上身我未成名君未嫁可能俱是不如人〈鑑戒録云鍾陵妓雲英隠與舊下第見之雲英曰羅秀才當尚未脫白隠贈詩〉","collection":"","collectiondesc":"","poemindex":55},{"author":"羅隠","charstyle":"近體詩","id":65923,"chapter":"卷九十一","chapternum":91,"title":"感弄猴人賜朱紱","titledesc":"","content":"十二三年就試期五湖煙月奈相違何如學取孫供奉一笑君王便著緋〈幕府燕閒録云唐昭宗播遷隨駕伎藝人止有弄猴者猴頗馴能隨班起居昭宗賜以緋袍號孫供奉故羅隠有詩云云朱梁簒位取此猴令殿下起居猴望殿陛見全忠徑趨其所跳躍奮擊遂令殺之唐臣愧此猴多矣〉","collection":"","collectiondesc":"","poemindex":56},{"author":"羅隠","charstyle":"近體詩","id":65924,"chapter":"卷九十一","chapternum":91,"title":"題蟠溪垂釣圖","titledesc":"","content":"吕望當年展廟謨直鈎釣國更誰如若教生在西湖上也是須供使宅魚〈錢氏有國西湖漁者日納魚數斤謂之使宅魚隠題此圖遂蠲其徵〉","collection":"","collectiondesc":"","poemindex":57},{"author":"羅隠","charstyle":"近體詩","id":65925,"chapter":"卷九十一","chapternum":91,"title":"七夕","titledesc":"","content":"月帳星房次第開兩情惟恐曙光催時人不用穿針待没得心情送巧來","collection":"","collectiondesc":"","poemindex":58},{"author":"羅隠","charstyle":"近體詩","id":65926,"chapter":"卷九十一","chapternum":91,"title":"小松","titledesc":"","content":"已有清隂逼坐隅愛聲仙客肯過無陵遷谷變須髙節莫向人間作大夫〈困學紀聞云昭諫咏松云云其志亦可悲矣唐六臣彼何人哉昭諫說錢鏐舉兵討梁其忠義可見視奴事朱温之杜荀鶴猶糞土也〉","collection":"","collectiondesc":"","poemindex":59},{"author":"羅隠","charstyle":"近體詩","id":65927,"chapter":"卷九十一","chapternum":91,"title":"栁","titledesc":"","content":"灞岸晴來送别頻相偎相倚不勝春自家飛絮猶無定爭把長條絆得人","collection":"","collectiondesc":"","poemindex":60},{"author":"羅隠","charstyle":"近體詩","id":65928,"chapter":"卷九十一","chapternum":91,"title":"題新㮄","titledesc":"","content":"黄土原邉狡兎肥犬如流電馬如飛灞陵老將無功業猶憶當時夜獵歸","collection":"","collectiondesc":"","poemindex":61},{"author":"鄭谷","charstyle":"近體詩","id":65929,"chapter":"卷九十一","chapternum":91,"title":"潼關道中","titledesc":"","content":"白道曉霜迷籬燈照馬嘶秋風滿關樹殘月隔河雞來往非無倦窮通豈易齊何年歸故社披雨剪春畦","collection":"","collectiondesc":"","poemindex":62},{"author":"鄭谷","charstyle":"近體詩","id":65930,"chapter":"卷九十一","chapternum":91,"title":"旅寓洛南村舍","titledesc":"","content":"村落清明近鞦韆稚女誇春隂妨栁絮月黒見梨花白鳥窺魚網青帘認酒家幽棲雖自適交友在京華","collection":"","collectiondesc":"","poemindex":63},{"author":"鄭谷","charstyle":"近體詩","id":65931,"chapter":"卷九十一","chapternum":91,"title":"登杭州城","titledesc":"","content":"漠漠江天外登臨返照間潮來無别浦木落見他山沙鳥晴飛逺漁人夜唱閒歲窮歸未得心逐片帆還","collection":"","collectiondesc":"","poemindex":64},{"author":"鄭谷","charstyle":"近體詩","id":65932,"chapter":"卷九十一","chapternum":91,"title":"潯陽姚宰㕔作","titledesc":"","content":"縣幽公事稀庭草是山薇足得招棊侣何妨著道衣野泉當案落浴鷺入衙飛寺去東林近多應隔宿歸","collection":"","collectiondesc":"","poemindex":65},{"author":"鄭谷","charstyle":"近體詩","id":65933,"chapter":"卷九十一","chapternum":91,"title":"書村叟壁","titledesc":"","content":"草肥朝牧牛桑緑晩鳴鳩列岫簷前見清泉碓下流春蔬和雨割社酒向花篘引我南陂去籬邉有小舟","collection":"","collectiondesc":"","poemindex":66},{"author":"鄭谷","charstyle":"近體詩","id":65934,"chapter":"卷九十一","chapternum":91,"title":"張谷田舍","titledesc":"","content":"縣官清且儉深谷有人家一徑入寒竹小橋穿野花碓喧春澗滿梯倚緑桑斜自說年來稔前村酒可賖梁","collection":"","collectiondesc":"","poemindex":67},{"author":"鄭谷","charstyle":"近體詩","id":65935,"chapter":"卷九十一","chapternum":91,"title":"燭處士辭金陵相國杜公歸舊山因以寄贈","titledesc":"","content":"相庭留不得江野有苔磯兩浙尋山遍孤舟載鶴歸世間書讀盡雲外客來稀諌署搜賢急應難惜布衣","collection":"","collectiondesc":"","poemindex":68},{"author":"鄭谷","charstyle":"近體詩","id":65936,"chapter":"卷九十一","chapternum":91,"title":"久不得張喬消息有寄","titledesc":"","content":"天末去程孤沿淮復向吳亂離何處甚安穏到家無樹盡雲垂野檣稀月滿湖傷心遶村路應少舊耕夫","collection":"","collectiondesc":"","poemindex":69},{"author":"鄭谷","charstyle":"近體詩","id":65937,"chapter":"卷九十一","chapternum":91,"title":"夕陽","titledesc":"","content":"夕陽秋更好㶑㶑蕙蘭中極浦明殘雨長天急逺鴻僧窓留半榻漁舸透疎篷莫恨清光盡寒蟾即照空","collection":"","collectiondesc":"","poemindex":70},{"author":"鄭谷","charstyle":"近體詩","id":65938,"chapter":"卷九十一","chapternum":91,"title":"趙璘郎中席上賦蝴蝶","titledesc":"","content":"尋艶復尋香似閒還似忙煖烟沈蕙徑微雨宿花房書幌輕隨夢歌樓悞採妝王孫深屬意繡入舞衣裳","collection":"","collectiondesc":"","poemindex":71},{"author":"鄭谷","charstyle":"近體詩","id":65939,"chapter":"卷九十一","chapternum":91,"title":"乖慵","titledesc":"","content":"乖慵居竹裏涼冷卧池東一霎芰荷雨幾迴簾幙風逺僧來叩寂小吏笑書空衰鬢霜供白愁顔酒借紅扇輕揺鷺羽屏古畵漁翁自得無端趣琴棊舫子中","collection":"","collectiondesc":"","poemindex":72},{"author":"鄭谷","charstyle":"近體詩","id":65940,"chapter":"卷九十一","chapternum":91,"title":"迴鑾","titledesc":"","content":"妖星沈雨露和氣滿京關上將忠勲立明君法駕還順風調雅樂夾道叙羣班香泛傳宣裏塵清指顧間樓臺新紫氣雲物舊黄山曉渭行朝肅秋郊曠望閒廟靈安國歩日角動天顔浩浩昇平曲流歌徹百蠻","collection":"","collectiondesc":"","poemindex":73},{"author":"鄭谷","charstyle":"近體詩","id":65941,"chapter":"卷九十一","chapternum":91,"title":"故少師從翁隠巖别墅亂後榛蕪感舊愴懷遂有追紀〈鄭薫歸老號所居為隠巖〉","titledesc":"","content":"風騷為主人凡俗仰清塵密行稱閨閫明誠動縉紳周旋居顯重内外掌絲綸妙主蓬壺籍忠為社稷臣大儀牆仞峻東轄紀綱新聞善常開口推公豈為身立朝鳴珮重歸宅典衣貧半醉看花晩中飡煮菜春晴臺隨鹿上幽墅結僧鄰理論知清越〈清越江左詩僧孤卿待之甚厚〉生徒得李頻藥香沾筆研竹色染衣巾寄鶴眠雲叟騎驢入室賔〈咸通中舉子乗馬唯張喬跨驢喬詩苦道真孤卿延之門下〉近將姚監比〈自姚秘監合主張風雅後孤卿一人而已〉僻與段卿親〈段少常成式奥學辛勤章句入微孤卿為前序〉葉積池邉路茶遲雪後薪所難留著述誰不秉陶鈞喪亂時多變追思事已陳浮華重發作雅正甚湮淪宗從今何在依棲素有因七松無影響〈孤卿植小松七本自號七松處士異代對五栁先生〉雙淚益悲辛猶喜于門秀年來屈復伸〈斑郎孤卿姪孫登進士科級也〉","collection":"","collectiondesc":"","poemindex":74},{"author":"鄭谷","charstyle":"近體詩","id":65942,"chapter":"卷九十一","chapternum":91,"title":"闕下春日","titledesc":"","content":"建昌宫殿紫雲飄春漏遲遲下絳霄綺陌暖風嘶去馬粉廊初日照趨朝花經宿雨香難拾鶯在豪家語更嬌秦楚年年有離别揚鞭揮袖灞陵橋","collection":"","collectiondesc":"","poemindex":75},{"author":"鄭谷","charstyle":"近體詩","id":65943,"chapter":"卷九十一","chapternum":91,"title":"自貽","titledesc":"","content":"飲筵博席與心違野眺春吟更自誰琴有澗風聲轉澹詩無僧字格還卑〈方囘云谷詩多用僧字凡四十餘處〉恨抛水國釣蓑雨貧過長安櫻笋時〈唐制四月十五日自堂厨至百司厨謂之櫻笋時〉頭角英髦應指笑權門蹤跡獨差池","collection":"","collectiondesc":"","poemindex":76},{"author":"鄭谷","charstyle":"近體詩","id":65944,"chapter":"卷九十一","chapternum":91,"title":"蜀中","titledesc":"","content":"馬頭春向鹿頭關逺樹平蕪一望閒雪下文君沽酒市雲藏李白讀書山江樓客恨黄梅後村落人歌紫芋間堤月橋燈好時景漢庭無事不征蠻","collection":"","collectiondesc":"","poemindex":77},{"author":"鄭谷","charstyle":"近體詩","id":65945,"chapter":"卷九十一","chapternum":91,"title":"蜀中","titledesc":"","content":"夜多無雨曉生塵草色嵐光日日新蒙頂茶畦千㸃露浣花牋紙一溪春楊雄宅在惟喬木杜甫臺荒絶舊鄰却共海棠花有約數年留滯不歸人","collection":"","collectiondesc":"","poemindex":78},{"author":"鄭谷","charstyle":"近體詩","id":65946,"chapter":"卷九十一","chapternum":91,"title":"蜀中","titledesc":"","content":"渚逺江清碧簟紋小桃花繞薛濤墳朱橋直指金門路粉堞髙連玊壘雲窓下斷琴翹鳯足波中濯錦散鷗羣子規夜夜啼巴蜀不並吳鄉楚國聞","collection":"","collectiondesc":"","poemindex":79},{"author":"鄭谷","charstyle":"近體詩","id":65947,"chapter":"卷九十一","chapternum":91,"title":"慈恩寺偶題","titledesc":"","content":"往事悠悠添浩歎勞生擾擾竟何能故山歳晩不歸去髙塔晴來獨自登林下聴經秋苑鹿江邉掃葉夕陽僧吟餘却起雙峯念曽看庵西瀑布氷","collection":"","collectiondesc":"","poemindex":80},{"author":"鄭谷","charstyle":"近體詩","id":65948,"chapter":"卷九十一","chapternum":91,"title":"少華甘露寺","titledesc":"","content":"石門蘿徑與天鄰雨檜風篁逺近聞飲澗鹿喧雙𣲖水上樓僧踏一梯雲孤煙薄暮關城没逺色初晴渭曲分長憶燃香來此宿北林猿鶴舊同羣","collection":"","collectiondesc":"","poemindex":81},{"author":"鄭谷","charstyle":"近體詩","id":65949,"chapter":"卷九十一","chapternum":91,"title":"江際","titledesc":"","content":"杳杳漁舟破暝煙疎疎蘆葦舊江天那堪流落逢揺落可得潸然是偶然萬頃白波迷宿鷺一林黄葉送殘蟬兵車未息年華促早晩閒吟向滻川","collection":"","collectiondesc":"","poemindex":82},{"author":"鄭谷","charstyle":"近體詩","id":65950,"chapter":"卷九十一","chapternum":91,"title":"蜀中春日","titledesc":"","content":"海棠風外獨沾巾襟袖無端惹蜀塵和暖又逢挑菜日寂寥未是探花人不嫌蟻酒衝愁肺却憶漁蓑覆病身何事晚來微雨後錦江春學曲江春","collection":"","collectiondesc":"","poemindex":83},{"author":"鄭谷","charstyle":"近體詩","id":65951,"chapter":"卷九十一","chapternum":91,"title":"渚宫亂後作","titledesc":"","content":"鄉人來話亂離情淚滴殘陽問楚荆白社已應無故老清江依舊遶空城髙秋軍旅齊山樹昔日漁家盡野營牢落故居灰燼後黄花緑蔓上牆生","collection":"","collectiondesc":"","poemindex":84},{"author":"鄭谷","charstyle":"近體詩","id":65952,"chapter":"卷九十一","chapternum":91,"title":"松","titledesc":"","content":"下視垂楊拂路塵雙峯石上覆苔文濃霜滿徑無紅葉晩日髙枝有白雲春砌花飄僧旋掃寒溪子落鶴先聞那堪寂寞悲風起千樹深藏李白墳","collection":"","collectiondesc":"","poemindex":85},{"author":"鄭谷","charstyle":"近體詩","id":65953,"chapter":"卷九十一","chapternum":91,"title":"竹","titledesc":"","content":"宜煙宜雨又宜風拂水藏村復間松移得蕭騷從逺寺洗來疎淨見前峯侵堦蘚拆春芽迸繞徑莎微夏䕃濃無賴杏花多意緒數枝穿翠好相容","collection":"","collectiondesc":"","poemindex":86},{"author":"鄭谷","charstyle":"近體詩","id":65954,"chapter":"卷九十一","chapternum":91,"title":"鴈","titledesc":"","content":"八月悲風九月霜蓼花紅澹葦條黄石頭城下波揺影星子灣西雲間行驚散漁家吹短笛失羣征戍鎖殘陽故鄉聞爾亦惆悵何况扁舟非故鄉","collection":"","collectiondesc":"","poemindex":87},{"author":"鄭谷","charstyle":"近體詩","id":65955,"chapter":"卷九十一","chapternum":91,"title":"燕","titledesc":"","content":"年去年來來去忙春寒烟暝渡瀟湘低飛緑岸和梅雨亂入紅樓揀杏梁閒几硯中闚水淺落花徑裏得泥香千言萬語無人㑹又逐流鶯過短牆","collection":"","collectiondesc":"","poemindex":88},{"author":"鄭谷","charstyle":"近體詩","id":65956,"chapter":"卷九十一","chapternum":91,"title":"鷓鴣","titledesc":"","content":"煖戲煙蕪錦翼齊品流應得近山雞雨昏青草湖邉過花落黄陵廟裏啼遊子乍聞征袖濕佳人纔唱翠眉低相呼相喚湘江濶苦竹叢深春日西〈谷以此詩得名時號為鄭鷓鴣〉","collection":"","collectiondesc":"","poemindex":89},{"author":"鄭谷","charstyle":"近體詩","id":65957,"chapter":"卷九十一","chapternum":91,"title":"温處士能畵鷺鷥以四韻換之","titledesc":"","content":"昔年吟醉遶江籬愛把漁竿伴鷺鷥聞説小毫能縦逸敢憑輕素寫幽竒㳙㳙浪濺牽菱蔓戛戛風披折葦枝得向晩窓閒挂翫雪蓑煙艇恨無遺","collection":"","collectiondesc":"","poemindex":90},{"author":"鄭谷","charstyle":"近體詩","id":65958,"chapter":"卷九十一","chapternum":91,"title":"嘉陵","titledesc":"","content":"細雨濕萋萋人稀江日西春愁腸已斷不待子規啼","collection":"","collectiondesc":"","poemindex":91},{"author":"鄭谷","charstyle":"近體詩","id":65959,"chapter":"卷九十一","chapternum":91,"title":"靜吟","titledesc":"","content":"騷雅荒涼我自安月和餘雪夜吟寒相門相客應相笑得句勝于得好官","collection":"","collectiondesc":"","poemindex":92},{"author":"鄭谷","charstyle":"近體詩","id":65960,"chapter":"卷九十一","chapternum":91,"title":"亂後灞上","titledesc":"","content":"栁絲牽水杏房紅烟岸人稀草色中日暮一行髙鳥處依稀合是望春宫","collection":"","collectiondesc":"","poemindex":93},{"author":"鄭谷","charstyle":"近體詩","id":65961,"chapter":"卷九十一","chapternum":91,"title":"重訪黄神谷東禪者","titledesc":"","content":"初塵芸閣来禪閣却訪支郎是老郎我趣轉卑師趣靜數峯秋雪一爐香","collection":"","collectiondesc":"","poemindex":94},{"author":"鄭谷","charstyle":"近體詩","id":65962,"chapter":"卷九十一","chapternum":91,"title":"淮上漁者","titledesc":"","content":"白頭波上白頭翁家逐船移浦浦風一尺鱸魚新釣得兒孫吹火荻花中","collection":"","collectiondesc":"","poemindex":95},{"author":"鄭谷","charstyle":"近體詩","id":65963,"chapter":"卷九十一","chapternum":91,"title":"席上貽歌者","titledesc":"","content":"花月樓臺近九衢清歌一曲倒金壺座中亦有江南客莫向春風唱鷓鴣","collection":"","collectiondesc":"","poemindex":96},{"author":"鄭谷","charstyle":"近體詩","id":65964,"chapter":"卷九十一","chapternum":91,"title":"淮上與友人别","titledesc":"","content":"揚子江頭楊栁春楊花愁殺渡江人數聲風笛離亭晩君向瀟湘我向秦","collection":"","collectiondesc":"","poemindex":97},{"author":"鄭谷","charstyle":"近體詩","id":65965,"chapter":"卷九十一","chapternum":91,"title":"蜀中賞海棠","titledesc":"","content":"濃澹芳春滿蜀鄉半随風雨斷鶯腸浣花溪上堪惆悵子美無心為發揚〈杜工部居兩蜀詩集中無海棠之題〉","collection":"","collectiondesc":"","poemindex":98},{"author":"鄭谷","charstyle":"近體詩","id":65966,"chapter":"卷九十一","chapternum":91,"title":"曲江春草","titledesc":"","content":"花落江堤簇暖烟雨餘草色逺相連香輪莫碾青青破留與愁人一醉眠","collection":"","collectiondesc":"","poemindex":99},{"author":"張喬","charstyle":"近體詩","id":65967,"chapter":"卷九十一","chapternum":91,"title":"曲江春","titledesc":"","content":"尋春與送春多遶曲江濵一片鳬鷖水千秋輦轂塵㟁涼隨衆木波影送遊人自是遊人老年年管吹新","collection":"","collectiondesc":"","poemindex":100},{"author":"張喬","charstyle":"近體詩","id":65968,"chapter":"卷九十一","chapternum":91,"title":"秋夕","titledesc":"","content":"春恨復秋悲秋悲難到時每逢明月夜長起故山思巷僻行吟逺蛩多獨卧遲溪僧與樵客動别十年期","collection":"","collectiondesc":"","poemindex":101},{"author":"張喬","charstyle":"近體詩","id":65969,"chapter":"卷九十一","chapternum":91,"title":"遊少華山甘露寺","titledesc":"","content":"少華中峯寺髙秋衆景歸地連秦塞起河隔晉山微晩木蟬相應涼天鴈並飛慇勤記巖石秖恐再来稀","collection":"","collectiondesc":"","poemindex":102},{"author":"張喬","charstyle":"近體詩","id":65970,"chapter":"卷九十一","chapternum":91,"title":"滕王閣寫望","titledesc":"","content":"昔人登覽處遺閣大江隅疊浪有時有閒雲無日無早涼先鷰去返照後帆孤未得營歸計菱歌滿舊湖","collection":"","collectiondesc":"","poemindex":103},{"author":"張喬","charstyle":"近體詩","id":65971,"chapter":"卷九十一","chapternum":91,"title":"華山","titledesc":"","content":"誰將倚天劍削出倚天峯衆水背流急他山相向重樹黏青靄合崖夾白雲濃一夜盆傾雨前湫起毒龍","collection":"","collectiondesc":"","poemindex":104},{"author":"張喬","charstyle":"近體詩","id":65972,"chapter":"卷九十一","chapternum":91,"title":"郢州即事","titledesc":"","content":"孤城臨逺水千里見寒山白雪無人唱滄洲盡日閒鳥歸殘燒外帆出斷雲間此地秋風起應隨計吏還","collection":"","collectiondesc":"","poemindex":105},{"author":"張喬","charstyle":"近體詩","id":65973,"chapter":"卷九十一","chapternum":91,"title":"江行夜雨","titledesc":"","content":"江風木落天遊子感流年萬里波連蜀三更雨到船夢殘燈影外愁積葦叢邉不及樵漁客全家住島田","collection":"","collectiondesc":"","poemindex":106},{"author":"張喬","charstyle":"近體詩","id":65974,"chapter":"卷九十一","chapternum":91,"title":"題鄭侍御藍田别業","titledesc":"","content":"秋山清若水吟客靜於僧小徑通商嶺髙窓見杜陵雲霞朝入鏡猿鳥夜窺燈許作前峯侣終來寄上層","collection":"","collectiondesc":"","poemindex":107},{"author":"張喬","charstyle":"近體詩","id":65975,"chapter":"卷九十一","chapternum":91,"title":"送許棠下第遊蜀","titledesc":"","content":"天下猿多處西南是蜀關馬登青壁瘦人宿翠微閒帶雨逢殘日因江見斷山行歌風月好莫落錦城間","collection":"","collectiondesc":"","poemindex":108},{"author":"張喬","charstyle":"近體詩","id":65976,"chapter":"卷九十一","chapternum":91,"title":"經隠巖舊居","titledesc":"","content":"夜久村落靜徘徊楊栁津青山猶有路明月已無人夢寐生前事星霜倦此身嘗期結茅處来往躡遺塵","collection":"","collectiondesc":"","poemindex":109},{"author":"張喬","charstyle":"近體詩","id":65977,"chapter":"卷九十一","chapternum":91,"title":"蟬","titledesc":"","content":"先秋蟬一悲長是客行時曽感去年客又鳴何處枝細聴殘韻在迴望舊聲遲斷續誰家樹涼風送别離","collection":"","collectiondesc":"","poemindex":110},{"author":"張喬","charstyle":"近體詩","id":65978,"chapter":"卷九十一","chapternum":91,"title":"華山","titledesc":"","content":"青蒼河一隅氣狀杳難圗卓傑三峯出髙竒四岳無力疑擎上界勢獨壓中區衆水東南走羣山逺近趨天迴諸宿照地聳百靈扶石壁烟霞麗龍潭雨雹麄澄凝臨甸服險固束神都淺覺川原異深應日月殊鶴歸青靄合仙去白雲孤瀑溜斜飛凍松長倒掛枯每来尋洞穴不擬返江湖儻有芝田種巖間老一夫","collection":"","collectiondesc":"","poemindex":111},{"author":"張喬","charstyle":"近體詩","id":65979,"chapter":"卷九十一","chapternum":91,"title":"謝公亭懷古","titledesc":"","content":"謝家煙徑長莓苔牢落虚櫩竹上開流水不將山色去閒雲時帶角聲来六朝舊跡遺詩在三楚空江有雁迴達理始應惆悵盡因僧清話憶天台","collection":"","collectiondesc":"","poemindex":112},{"author":"張喬","charstyle":"近體詩","id":65980,"chapter":"卷九十一","chapternum":91,"title":"題河中鸛雀樓","titledesc":"","content":"髙樓懐古動悲歌鸛雀今無野雀過樹隔五陵秋色早水連三晉夕陽多漁人遺火成寒燒牧笛吹風起夜波十載重来值揺落天涯歸計欲如何","collection":"","collectiondesc":"","poemindex":113},{"author":"張喬","charstyle":"近體詩","id":65981,"chapter":"卷九十一","chapternum":91,"title":"宴邉將","titledesc":"","content":"一曲涼州金石清邉風蕭颯動江城坐中有老沙場客横笛休吹塞上聲","collection":"","collectiondesc":"","poemindex":114},{"author":"張喬","charstyle":"近體詩","id":65982,"chapter":"卷九十一","chapternum":91,"title":"寄山僧","titledesc":"","content":"閒倚蒲團向日眠不能歸老岳雲邉舊時僧侣無人在惟有長松見少年","collection":"","collectiondesc":"","poemindex":115},{"author":"邵謁","charstyle":"古體詩","id":65983,"chapter":"卷九十一","chapternum":91,"title":"古樂府","titledesc":"","content":"對酒彈古琴弦中發新音新音不可辨十指幽怨深妾顔不自保四時如車輪不知今夜月曽照幾時人露滴芙蓉香香銷心亦死良時無可留殘紅謝池水","collection":"","collectiondesc":"","poemindex":116},{"author":"邵謁","charstyle":"古體詩","id":65984,"chapter":"卷九十一","chapternum":91,"title":"寒女吟","titledesc":"","content":"寒女命自薄生來多賤微家貧人不聘一身無所歸養蠶徒苦心繭熟他人絲織素徒苦力素成他人衣青樓富家女纔生便有主終日著羅綺何曽識機杼清夜聞歌聲聴之淚如雨他人如何歡我意又何苦所以問皇天皇天竟無語","collection":"","collectiondesc":"","poemindex":117},{"author":"邵謁","charstyle":"古體詩","id":65985,"chapter":"卷九十一","chapternum":91,"title":"自歎","titledesc":"","content":"春蠶未成繭已賀箱籠實蟢子徒有絲終年不成疋每念古人言有得則有失我命獨如何憔悴長如一白日九衢中幽獨暗如漆流泉有枯時窮賤無盡日惆悵復惆悵幾囘新月出","collection":"","collectiondesc":"","poemindex":118},{"author":"邵謁","charstyle":"古體詩","id":65986,"chapter":"卷九十一","chapternum":91,"title":"覽鏡","titledesc":"","content":"一照一囘悲再照顔色衰日月自流水不知身老時昨日照紅顔今朝照白絲白絲與紅顔相去咫尺間","collection":"","collectiondesc":"","poemindex":119},{"author":"邵謁","charstyle":"古體詩","id":65987,"chapter":"卷九十一","chapternum":91,"title":"苦别離","titledesc":"","content":"十五為君婚二十入君門自從入户後見君長出門朝看相送人暮看相送人若遣折楊栁此地樹無根願為陌上土得作馬蹄塵願為曲木枝得作雙車輪安得太行山移來君馬前","collection":"","collectiondesc":"","poemindex":120},{"author":"邵謁","charstyle":"古體詩","id":65988,"chapter":"卷九十一","chapternum":91,"title":"望行人","titledesc":"","content":"登樓恐不髙及髙君已逺雲行郎即行雲歸郎不返嗟為樓上人望望不相近若作轍中泥不放郎車轉白日下西山望盡妾腸斷","collection":"","collectiondesc":"","poemindex":121}]