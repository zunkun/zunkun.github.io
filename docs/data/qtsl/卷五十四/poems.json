[
  {
    "id": 62399,
    "uid": "poem-54-1",
    "chapter": "卷五十四",
    "chapternum": 54,
    "charstyle": "古體詩",
    "title": "雜怨",
    "titledesc": "",
    "collection": "",
    "collectiondesc": "",
    "poemindex": 1,
    "author": "張籍",
    "content": "切切重切切，秋風桂枝折。\n人當少年嫁，我當少年别。\n念君非征行，年年長逺途。\n妾身甘獨殁，髙堂有舅姑。\n山川豈遥逺，行人自不返。\n"
  },
  {
    "id": 62400,
    "uid": "poem-54-2",
    "chapter": "卷五十四",
    "chapternum": 54,
    "charstyle": "古體詩",
    "title": "離婦",
    "titledesc": "",
    "collection": "",
    "collectiondesc": "",
    "poemindex": 2,
    "author": "張籍",
    "content": "十載來夫家，閨門無瑕疵。\n薄命不生子，古制有分離。\n託身言同穴，今日事乖違。\n念君終棄捐，誰能强在兹。\n堂上謝姑嫜，長跪請離辭。\n姑嫜見我往，将决復沈疑。\n與我古時釧，留我嫁時衣。\n髙堂拊我身，哭我於路陲。\n昔日初為婦，當君貧賤時。\n晝夜常紡績，不得事蛾眉。\n辛勤積黄金，濟君寒與饑。\n洛陽買大宅，邯郸買侍兒。\n夫婿乗龍馬，出入有光儀。\n将為富家婦，永與子孫資。\n誰謂出君門，一身上車歸。\n有子未必榮，無子坐生悲。\n為人莫作女，作女實難為。\n"
  },
  {
    "id": 62401,
    "uid": "poem-54-3",
    "chapter": "卷五十四",
    "chapternum": 54,
    "charstyle": "古體詩",
    "title": "學仙",
    "titledesc": "",
    "collection": "",
    "collectiondesc": "",
    "poemindex": 3,
    "author": "張籍",
    "content": "樓觀開朱門，樹木連房廊。\n中有學仙人，少年休榖糧。\n髙冠如芙蓉，霞月披衣裳。\n六時朝上清，佩玉紛鏘鏘。\n自言天老書，祕覆雲錦嚢。\n百年度一人，妄泄有災殃。\n毎占有仙相，然後傳此方。\n先生坐中堂，弟子跪四廂。\n金刀截身髪，結誓焚靈香。\n弟子得其訣，清齋入空房。\n守神寳元氣，動息隨天罡。\n爐燒丹砂盡，晝夜𠉀火光。\n藥成既服食，計日乗鸞凰。\n虚空無靈應，終嵗安所望。\n勤勞不能成，疑慮積心腸。\n虚羸生疾疹，夀命多夭傷。\n身歿懼人見，夜埋山谷傍。\n求道慕靈異，不如守尋常。\n先王知其非，戒之在國章。\n"
  },
  {
    "id": 62402,
    "uid": "poem-54-4",
    "chapter": "卷五十四",
    "chapternum": 54,
    "charstyle": "古體詩",
    "title": "别段生",
    "titledesc": "",
    "collection": "",
    "collectiondesc": "",
    "poemindex": 4,
    "author": "張籍",
    "content": "與子骨肉親，願共長相隨。\n况離父母傍，從我學書詩。\n同在道路中，講誦亦未虧。\n為文於我前，日夕生光儀。\n行役多疾疹，頼此相扶持。\n貧賤事俱難，今日有别離。\n我去秦城中，子留汴水湄。\n離情兩飄斷，豈異風中絲。\n幼年獨為客，舉動難為宜。\n努力自脩勵，長如見我時。\n我時登山岡，再揖問還期。\n還期在新年，勿怨歡㑹遲。\n"
  },
  {
    "id": 62403,
    "uid": "poem-54-5",
    "chapter": "卷五十四",
    "chapternum": 54,
    "charstyle": "古體詩",
    "title": "卧疾",
    "titledesc": "",
    "collection": "",
    "collectiondesc": "",
    "poemindex": 5,
    "author": "張籍",
    "content": "身病始知道，卧讀神農經。\n空房夜留燈，四壁青熒熒。\n羇旅逐人歡，貧賤還自輕。\n今來問良醫，乃知病所生。\n僮僕各相憂，杵臼無停聲。\n見我形憔悴，勸藥語丁寧。\n春雨枕席冷，𥦗前新禽鳴。\n開門起無力，遥愛鷄犬行。\n服藥察耳目，漸覺如酒醒。\n方悟養生者，不為憂患并。\n"
  },
  {
    "id": 62404,
    "uid": "poem-54-6",
    "chapter": "卷五十四",
    "chapternum": 54,
    "charstyle": "古體詩",
    "title": "贈孟郊",
    "titledesc": "",
    "collection": "",
    "collectiondesc": "",
    "poemindex": 6,
    "author": "張籍",
    "content": "歴歴天上星，沈沈水中萍。\n幸當清秋夜，流影及微形。\n君生衰俗間，立身如禮經。\n淳意發高文，獨有金石聲。\n才名振京國，歸省東南行。\n停車楚城下，顧我不念程。\n寳鏡曾墮水，不磨難自明。\n苦節居貧賤，所知賴友生。\n歡㑹方别離，戚戚憂慮并。\n安得在一方，終老無送迎。\n"
  },
  {
    "id": 62405,
    "uid": "poem-54-7",
    "chapter": "卷五十四",
    "chapternum": 54,
    "charstyle": "古體詩",
    "title": "城南",
    "titledesc": "",
    "collection": "",
    "collectiondesc": "",
    "poemindex": 7,
    "author": "張籍",
    "content": "漾漾南澗水，來作曲池流。\n言尋參差島，曉榜輕盈舟。\n萬繞不再止，千尋盡孤幽。\n藻澁訝人重，萍分指魚遊。\n繁苖毯下垂，宻箭翻廻輈。\n曝鼈亂自墜，隂藤斜相鉤。\n卧蒋黒米吐，翻芰紫角稠。\n橋低競俯僂，亭近閒夷猶。\n目為逐勝朗，手因掇芳柔。\n漸喜游來極，勿疑歸無由。\n氣状雖可覽，纎微諒難捜。\n未聽主人賞，徒愛清華秋。\n"
  },
  {
    "id": 62406,
    "uid": "poem-54-8",
    "chapter": "卷五十四",
    "chapternum": 54,
    "charstyle": "古體詩",
    "title": "野居",
    "titledesc": "",
    "collection": "",
    "collectiondesc": "",
    "poemindex": 8,
    "author": "張籍",
    "content": "貧賤易為適，荒郊亦安居。\n端坐無餘思，彌樂古人書。\n秋田多良苖，野水多遊魚。\n我無耒與網，安得充廪厨。\n寒天白日短，簷下暖我軀。\n四肢暫寛柔，中腸鬰不舒。\n多病減志氣，為客足憂虞。\n况復時節晩，覽景獨踟躇。\n"
  },
  {
    "id": 62407,
    "uid": "poem-54-9",
    "chapter": "卷五十四",
    "chapternum": 54,
    "charstyle": "古體詩",
    "title": "祭退之",
    "titledesc": "",
    "collection": "",
    "collectiondesc": "",
    "poemindex": 9,
    "author": "張籍",
    "content": "嗚呼吏部公，其道誠巍昻。\n生為大賢姿，天使光我唐。\n徳義動鬼神，鑒用不可詳。\n獨得雄直氣，發為古文章。\n學無不該貫，吏治得其方。\n三次論諍退，其志亦剛强。\n再使平山東，不言所謀臧。\n薦待皆寒羸，但取其才良。\n親朋有孤稚，婚姻有辦營。\n如彼天有斗，人可為信常。\n如彼嵗有春，物宜得華昌。\n哀哉未申施，中年遽殂䘮。\n朝野良共哀，矧於知舊腸。\n籍在江湖間，獨以道自将。\n學詩為衆體，久乃溢笈囊。\n畧無相知人，暗如霧中行。\n北遊偶逢公，盛語相稱明。\n名因天下聞，傳者入歌聲。\n公領試士司，首薦到上京。\n一來遂登科，不見苦貢塲。\n觀我性樸直，乃言及平生。\n由兹類朋黨，骨肉無以當。\n坐令其子拜，常呼幼時名。\n追招不隔日，繼踐公之堂。\n出則連轡馳，寢則對榻床。\n捜窮古今書，事事相酌量。\n有花必同尋，有月必同望。\n為文先見草，釀熟偕共觴。\n新果及異鮭，無不相待嘗。\n到今二十年，曾不少異更。\n公文為時師，我亦有微聲。\n而後之學者，或號為韓張。\n我官麟臺中，公為大司成。\n念此委末秩，不能力自揚。\n特狀為博士，始獲升朝行。\n未幾享其資，遂忝南宮郎。\n是事賴拯扶，如屋有棟梁。\n去夏公請告，養疾城南莊。\n籍時官休罷，兩月同游翔。\n皇子陂岸曲，地曠氣色清。\n新池四平漲，中有蒲荇香。\n北臺臨稻疇，茂栁多隂凉。\n板亭坐垂釣，煩苦稍已平。\n共愛池上佳，聯句舒遐情。\n偶有賈秀才，來兹亦同并。\n移舡入南溪，東西縱篙撑。\n劃波激船舷，前後飛鷗鶬。\n回入潭瀨下，網截鯉與魴。\n踏沙掇水蔬，樹下烝新秔。\n日來相與嬉，不知暑日長。\n柴翁擕童兒，聚觀於岸傍。\n月中登髙灘，星漢交垂芒。\n釣車擲長綫，有獲齊歡驚。\n夜䦨乗馬歸，衣上草露光。\n公為遊谿詩，唱咏多慨慷。\n自期此可老，結社於其鄉。\n籍受新官詔，拜恩當入城。\n公因同歸還，居處隔一坊。\n中秋十六夜，魄圓天差晴。\n公既相邀留，坐語於堦楹。\n乃出二侍女，合彈琵琶筝。\n臨風聽繁絲，忽遽聞再更。\n顧我數來過，是夜良難忘。\n公疾浸日加，孺人視藥湯。\n來𠉀不得宿，出門毎廻遑。\n自是將重危，車馬𠉀縱横。\n門僕皆逆遣，獨我到寢房。\n公有曠逹識，生死為一綱。\n及當臨終晨，意色亦不荒。\n贈我珍重言，傲然委衾裳。\n公比欲為書，遺約有修章。\n令我署其末，以為後事程。\n家人號於前，其書不果成。\n子符奉其言，甚於親使令。\n魯論未訖註，手跡今微茫。\n新亭成未登，閉在莊西廂。\n書札與詩文，重叠我笥盈。\n頃息萬事盡，腸情多摧傷。\n舊塋明津北，野窆動鼓鉦。\n栁車一出門，終天無回箱。\n籍貧無贈貲，曷用申哀誠。\n衣器陳下帳，醪餌奠堂皇。\n明靈庶鑒知，髣髴斯來饗。\n"
  },
  {
    "id": 62408,
    "uid": "poem-54-10",
    "chapter": "卷五十四",
    "chapternum": 54,
    "charstyle": "古體詩",
    "title": "古釵嘆",
    "titledesc": "",
    "collection": "",
    "collectiondesc": "",
    "poemindex": 10,
    "author": "張籍",
    "content": "古釵墜井無顔色百尺泥中今復得鳳凰宛轉有古儀欲為首餙不稱時女伴傳看不知主羅袖拂拭生光輝蘭膏已盡服半折雕文刻様無年月雖離井底入匣中不用還與墜時同"
  },
  {
    "id": 62409,
    "uid": "poem-54-11",
    "chapter": "卷五十四",
    "chapternum": 54,
    "charstyle": "古體詩",
    "title": "别離曲",
    "titledesc": "",
    "collection": "",
    "collectiondesc": "",
    "poemindex": 11,
    "author": "張籍",
    "content": "行人結束出門去，幾時更踏門前路。\n憶昔君初納采時，不言身屬遼陽戍。\n蚤知今日當别離，成君家計良為誰。\n男兒生身自有役，那得誤我少年時。\n不如逐君征戰死，誰能獨老空閨裏。\n"
  },
  {
    "id": 62410,
    "uid": "poem-54-12",
    "chapter": "卷五十四",
    "chapternum": 54,
    "charstyle": "古體詩",
    "title": "隴頭行",
    "titledesc": "",
    "collection": "",
    "collectiondesc": "",
    "poemindex": 12,
    "author": "張籍",
    "content": "隴頭路斷人不行，蕃騎已入凉州城。\n漢兵處處格鬭死，一朝盡沒隴西地。\n驅我邉人蕃中去，恣放牛羊食禾黍。\n去年中國養子孫，今著氈裘學蕃語。\n誰能還使李輕車，重取凉州屬漢家。\n"
  },
  {
    "id": 62411,
    "uid": "poem-54-13",
    "chapter": "卷五十四",
    "chapternum": 54,
    "charstyle": "古體詩",
    "title": "各東西",
    "titledesc": "",
    "collection": "",
    "collectiondesc": "",
    "poemindex": 13,
    "author": "張籍",
    "content": "遊人别一東復一西出門相背兩不返惟信車輪與馬蹄道路悠悠不知處山高海濶誰辛苦逺遊不定難寄書日日空尋别時語浮雲上天雨墜地暫時㑹合終離異我今與子非一身安得死生不相棄"
  },
  {
    "id": 62412,
    "uid": "poem-54-14",
    "chapter": "卷五十四",
    "chapternum": 54,
    "charstyle": "古體詩",
    "title": "廢宅行",
    "titledesc": "",
    "collection": "",
    "collectiondesc": "",
    "poemindex": 14,
    "author": "張籍",
    "content": "戎馬奔騰滿阡陌，都人避亂唯空宅。\n宅邊青桑垂宛宛，野蠶食葉還成繭。\n黄雀啣草入燕窠，嘖嘖啾啾白日晩。\n去時禾黍埋地中，饑兵掘土翻重重。\n鴟梟養子庭樹上，曲牆空屋多旋風。\n亂定幾人還本土，唯有官家重作主。\n"
  },
  {
    "id": 62413,
    "uid": "poem-54-15",
    "chapter": "卷五十四",
    "chapternum": 54,
    "charstyle": "古體詩",
    "title": "猛虎行",
    "titledesc": "",
    "collection": "",
    "collectiondesc": "",
    "poemindex": 15,
    "author": "張籍",
    "content": "南山北山樹冥冥，猛虎日日繞林行。\n向晩一身當道食，山中麋鹿盡無聲。\n年年養子在空谷，雌雄上山不相逐。\n谷中近窟有山邨，長向村家取黄犢。\n五陵年少不敢射，空來林下看行跡。\n"
  },
  {
    "id": 62414,
    "uid": "poem-54-16",
    "chapter": "卷五十四",
    "chapternum": 54,
    "charstyle": "古體詩",
    "title": "離宮怨",
    "titledesc": "",
    "collection": "",
    "collectiondesc": "",
    "poemindex": 16,
    "author": "張籍",
    "content": "高堂别館連湘渚，長向春光開萬户。\n荆王去去不復來，宮中羙人自歌舞。\n"
  },
  {
    "id": 62415,
    "uid": "poem-54-17",
    "chapter": "卷五十四",
    "chapternum": 54,
    "charstyle": "古體詩",
    "title": "春别曲",
    "titledesc": "",
    "collection": "",
    "collectiondesc": "",
    "poemindex": 17,
    "author": "張籍",
    "content": "長江春波綠堪染，蓮葉出水大如錢。\n江頭橘樹君自種，那不長繫木蘭船。\n"
  },
  {
    "id": 62416,
    "uid": "poem-54-18",
    "chapter": "卷五十四",
    "chapternum": 54,
    "charstyle": "古體詩",
    "title": "塞上曲",
    "titledesc": "",
    "collection": "",
    "collectiondesc": "",
    "poemindex": 18,
    "author": "張籍",
    "content": "邊州八月修城堡，𠉀騎先燒磧中草。\n朔風吹沙度隴飛，隴頭林木無北枝。\n將軍閲兵青塞下，鳴鼓鼕鼕促獵圍。\n天寒山路石斷裂，白日不銷帳上雪。\n烏孫國亂多降人，詔使名王持漢節。\n年年征戰不得閒，邊人殺盡唯空山。\n"
  },
  {
    "id": 62417,
    "uid": "poem-54-19",
    "chapter": "卷五十四",
    "chapternum": 54,
    "charstyle": "古體詩",
    "title": "逺别離",
    "titledesc": "",
    "collection": "",
    "collectiondesc": "",
    "poemindex": 19,
    "author": "張籍",
    "content": "蓮葉團團荇葉折，長江鯉魚鬐鬛赤。\n念君少年棄親戚，千里萬里獨為客。\n誰言逺别心不易，天星墜地能為石。\n幾時斷得城南陌，勿使居人有行役。\n"
  },
  {
    "id": 62418,
    "uid": "poem-54-20",
    "chapter": "卷五十四",
    "chapternum": 54,
    "charstyle": "古體詩",
    "title": "征婦怨",
    "titledesc": "",
    "collection": "",
    "collectiondesc": "",
    "poemindex": 20,
    "author": "張籍",
    "content": "九月匈奴殺邊將，漢軍全没遼水上。\n萬里無人収白骨，家家城下招魂葬。\n婦人依倚子與夫，同居貧賤心亦舒。\n夫死戰場子在腹，妾身雖存如晝燭。\n"
  },
  {
    "id": 62419,
    "uid": "poem-54-21",
    "chapter": "卷五十四",
    "chapternum": 54,
    "charstyle": "古體詩",
    "title": "朱鷺曲",
    "titledesc": "",
    "collection": "",
    "collectiondesc": "",
    "poemindex": 21,
    "author": "張籍",
    "content": "翩翩兮朱鷺，來泛春塘栖綠樹。\n羽毛如剪色如染，逺飛欲下雙翅歛。\n避人引子入深壍，動處水紋開灔灔。\n誰知豪家網爾軀，不如飲啄江海隅。\n"
  },
  {
    "id": 62420,
    "uid": "poem-54-22",
    "chapter": "卷五十四",
    "chapternum": 54,
    "charstyle": "古體詩",
    "title": "牧童詞",
    "titledesc": "",
    "collection": "",
    "collectiondesc": "",
    "poemindex": 22,
    "author": "張籍",
    "content": "逺牧牛遶邨四面禾黍稠陂中饑烏啄牛背令我不得戲隴頭入陂草多牛散行白犢時向蘆中鳴隔隄吹葉應同伴還鼓長鞭三四聲牛牛食草莫相觸官家截爾頭上角"
  },
  {
    "id": 62421,
    "uid": "poem-54-23",
    "chapter": "卷五十四",
    "chapternum": 54,
    "charstyle": "古體詩",
    "title": "楚妃怨",
    "titledesc": "",
    "collection": "",
    "collectiondesc": "",
    "poemindex": 23,
    "author": "張籍",
    "content": "梧桐葉下黄金井，横架轆轤牽素綆。\n美人初起天未明，手拂銀瓶秋水冷。\n"
  },
  {
    "id": 62422,
    "uid": "poem-54-24",
    "chapter": "卷五十四",
    "chapternum": 54,
    "charstyle": "古體詩",
    "title": "江邨行",
    "titledesc": "",
    "collection": "",
    "collectiondesc": "",
    "poemindex": 24,
    "author": "張籍",
    "content": "南塘水深蘆筍齊，下田種稻不作畦。\n耕場磷磷在水底，短衣半染蘆中泥。\n田頭刈莎結為屋，歸來繫牛還獨宿。\n水淹手足盡為瘡，山䖟遶衣飛撲撲。\n桑村椹黑蠶再眠，小姑採桑不餉田。\n江南熱旱天氣毒，雨中移秧顔色鮮。\n一年耕種長辛苦，田熟家家將賽神。\n"
  },
  {
    "id": 62423,
    "uid": "poem-54-25",
    "chapter": "卷五十四",
    "chapternum": 54,
    "charstyle": "古體詩",
    "title": "讌客詞",
    "titledesc": "",
    "collection": "",
    "collectiondesc": "",
    "poemindex": 25,
    "author": "張籍",
    "content": "上客不用顧金羈，主人有酒君莫違。\n請君看取園中花，地上漸多枝上稀。\n山頭樹影不見石，溪水無風暎天碧。\n人人齊醉起舞時，誰覺翻衣與倒幘。\n明朝花盡人已去，此地獨來空繞樹。\n"
  },
  {
    "id": 62424,
    "uid": "poem-54-26",
    "chapter": "卷五十四",
    "chapternum": 54,
    "charstyle": "古體詩",
    "title": "湘江曲",
    "titledesc": "",
    "collection": "",
    "collectiondesc": "",
    "poemindex": 26,
    "author": "張籍",
    "content": "湘江無潮秋水濶湘中月落行人發行人發送人歸白蘋茫茫鷓鴣飛"
  },
  {
    "id": 62425,
    "uid": "poem-54-27",
    "chapter": "卷五十四",
    "chapternum": 54,
    "charstyle": "古體詩",
    "title": "楚宮行",
    "titledesc": "",
    "collection": "",
    "collectiondesc": "",
    "poemindex": 27,
    "author": "張籍",
    "content": "章華宮中九月時，桂花未落紅橘垂。\n江頭騎火照輦道，君王夜從雲夢歸。\n霓旌鳳蓋到雙闕，臺上重重歌吹發。\n千門萬户開相當，燭籠左右列成行。\n下輦更衣入洞房，洞房侍女盡焚香。\n玉階羅幃微有霜，齊言此夕樂未央。\n玉酒湛湛盈華觴，絲竹次第鳴中堂。\n巴姬起舞向君王，廻身垂手結明璫。\n願君千年萬年夀，朝出射麋夜飲酒。\n"
  },
  {
    "id": 62426,
    "uid": "poem-54-28",
    "chapter": "卷五十四",
    "chapternum": 54,
    "charstyle": "古體詩",
    "title": "白鼉吟",
    "titledesc": "",
    "collection": "",
    "collectiondesc": "",
    "poemindex": 28,
    "author": "張籍",
    "content": "天欲雨有東風南溪白鼉鳴窟中六月人家井無水夜聞鼉聲人盡起"
  },
  {
    "id": 62427,
    "uid": "poem-54-29",
    "chapter": "卷五十四",
    "chapternum": 54,
    "charstyle": "古體詩",
    "title": "傷歌行〈元和中楊憑貶臨賀尉〉",
    "titledesc": "",
    "collection": "",
    "collectiondesc": "",
    "poemindex": 29,
    "author": "張籍",
    "content": "黄門詔下促收捕，京兆尹繫御史府。\n出門無復部曲隨，親戚相逢不容語。\n辭成謫尉南海州，受命不得須臾留。\n身著青衫騎惡馬，東門之外無送者。\n郵夫防吏急喧驅，往往驚墮馬蹄下。\n長安里中荒大宅，朱門已除十二㦸。\n高堂舞榭鏁管絃，美人遥望西南天〈唐書楊憑歴方鎮入尹京兆奢侈築第永寧里又廣蓄妓妾於永樂别宅為御史中丞李夷簡所糾即訊御史臺詔貶臨賀尉〉。\n"
  },
  {
    "id": 62428,
    "uid": "poem-54-30",
    "chapter": "卷五十四",
    "chapternum": 54,
    "charstyle": "古體詩",
    "title": "築城詞",
    "titledesc": "",
    "collection": "",
    "collectiondesc": "",
    "poemindex": 30,
    "author": "張籍",
    "content": "築城處千人萬人抱杷杵重重土堅試行錐軍吏執鞭催作遲來時一年深磧裏盡著短衣渴無水力盡不得休杵聲杵聲未定人皆死家家養男當門户今日作君城下土"
  },
  {
    "id": 62429,
    "uid": "poem-54-31",
    "chapter": "卷五十四",
    "chapternum": 54,
    "charstyle": "古體詩",
    "title": "烏棲曲",
    "titledesc": "",
    "collection": "",
    "collectiondesc": "",
    "poemindex": 31,
    "author": "張籍",
    "content": "西山作宮花滿池，宮烏曉鳴茱萸枝。\n呉姬採蓮自唱曲，君王昨夜船中宿。\n"
  },
  {
    "id": 62430,
    "uid": "poem-54-32",
    "chapter": "卷五十四",
    "chapternum": 54,
    "charstyle": "古體詩",
    "title": "車遥遥",
    "titledesc": "",
    "collection": "",
    "collectiondesc": "",
    "poemindex": 32,
    "author": "張籍",
    "content": "征人遥遥出古城，雙輪齊動駟馬鳴。\n山川無處無歸路，念君常作萬里行。\n野田人稀秋草綠，日暮放馬車中宿。\n驚麏游兔在我傍，獨唱鄉歌對僮僕。\n君家大宅鳳城隅，年年道上隨行車。\n願為玉鑾繫華軾，終日有聲在君側。\n門前舊路乆已抛，無由復得君消息。\n"
  },
  {
    "id": 62431,
    "uid": "poem-54-33",
    "chapter": "卷五十四",
    "chapternum": 54,
    "charstyle": "古體詩",
    "title": "短歌行",
    "titledesc": "",
    "collection": "",
    "collectiondesc": "",
    "poemindex": 33,
    "author": "張籍",
    "content": "青天蕩蕩高且虚，上有白日無根株。\n流光暫出還入地，使我年少不湏臾。\n與君相逢勿寂寞，衰老不復如今樂。\n金巵盛酒置君前，再拜勸君千萬年。\n"
  },
  {
    "id": 62432,
    "uid": "poem-54-34",
    "chapter": "卷五十四",
    "chapternum": 54,
    "charstyle": "古體詩",
    "title": "野老歌〈一作山農詞〉",
    "titledesc": "",
    "collection": "",
    "collectiondesc": "",
    "poemindex": 34,
    "author": "張籍",
    "content": "老翁家貧在山住，耕種山田三四畆。\n苖疎税多不得食，輸入官倉化為土。\n嵗暮鋤犂倚空室，呼兒登山收橡實。\n西江賈客珠百斛，船中養犬長食肉。\n"
  },
  {
    "id": 62433,
    "uid": "poem-54-35",
    "chapter": "卷五十四",
    "chapternum": 54,
    "charstyle": "古體詩",
    "title": "白紵歌",
    "titledesc": "",
    "collection": "",
    "collectiondesc": "",
    "poemindex": 35,
    "author": "張籍",
    "content": "皎皎白紵白且鮮，將作春衣稱少年。\n裁縫長短不能定，自持刀尺向姑前。\n復恐蘭膏汙纎指，常遣傍人收墮珥。\n衣裳着時寒食下，還把玉鞭鞭白馬。\n"
  },
  {
    "id": 62434,
    "uid": "poem-54-36",
    "chapter": "卷五十四",
    "chapternum": 54,
    "charstyle": "古體詩",
    "title": "江南曲",
    "titledesc": "",
    "collection": "",
    "collectiondesc": "",
    "poemindex": 36,
    "author": "張籍",
    "content": "江南人家多橘樹，呉姬舟上織白苧。\n土地卑濕饒蟲虵，連木為牌入江住。\n江村亥日長為市，落帆渡橋來浦裏。\n青莎覆城竹為屋，無井家家飲潮水。\n長干午日沽春酒，高高酒旗懸江口。\n娼樓兩岸臨水柵，夜唱竹枝留北客。\n江南風土歡樂多，悠悠處處盡經過。\n"
  },
  {
    "id": 62435,
    "uid": "poem-54-37",
    "chapter": "卷五十四",
    "chapternum": 54,
    "charstyle": "古體詩",
    "title": "行路難",
    "titledesc": "",
    "collection": "",
    "collectiondesc": "",
    "poemindex": 37,
    "author": "張籍",
    "content": "湘東行人長，歎息十年離。\n家歸未得弊，裘羸馬苦難。\n前僮僕饑寒，少筋力君不。\n見床頭黄金，盡壯士無顔。\n色龍蟠泥中，未有雲不能。\n生彼升天翼，"
  },
  {
    "id": 62436,
    "uid": "poem-54-38",
    "chapter": "卷五十四",
    "chapternum": 54,
    "charstyle": "古體詩",
    "title": "少年行",
    "titledesc": "",
    "collection": "",
    "collectiondesc": "",
    "poemindex": 38,
    "author": "張籍",
    "content": "少年從獵出長楊，禁中新拜羽林郎。\n獨到輦前射雙虎，君王手賜黄金璫。\n日日鬭雞都市裏，贏得寳刀重刻字。\n百里報讐夜出城，平明還在娼樓醉。\n遥聞虜到平陵下，不待詔書行上馬。\n斬得名王獻桂宮，封侯起第一日中。\n不同六郡良家子，百戰始取邊城功。\n"
  },
  {
    "id": 62437,
    "uid": "poem-54-39",
    "chapter": "卷五十四",
    "chapternum": 54,
    "charstyle": "古體詩",
    "title": "將軍行",
    "titledesc": "",
    "collection": "",
    "collectiondesc": "",
    "poemindex": 39,
    "author": "張籍",
    "content": "彈筝峽東有邊塵，天子擇日拜將軍。\n蓬萊殿前賜六纛，還領禁兵為部曲。\n當朝受詔不辭家，夜向咸陽原上宿。\n戰車彭彭旌旗動，三十六軍齊上隴。\n隴頭戰勝夜亦行，分兵處處収舊城。\n羌兒殺盡隂磧暮，擾擾唯有牛羊聲。\n邊人親戚曾戰沒，今逐官軍収舊骨。\n磧西行見萬里空，幕府獨奏将軍功。\n"
  },
  {
    "id": 62438,
    "uid": "poem-54-40",
    "chapter": "卷五十四",
    "chapternum": 54,
    "charstyle": "古體詩",
    "title": "長塘湖",
    "titledesc": "",
    "collection": "",
    "collectiondesc": "",
    "poemindex": 40,
    "author": "張籍",
    "content": "長塘湖一斛水中半斛魚大魚如栁葉小魚如鍼鋒水濁誰能辨真龍"
  },
  {
    "id": 62439,
    "uid": "poem-54-41",
    "chapter": "卷五十四",
    "chapternum": 54,
    "charstyle": "古體詩",
    "title": "雀飛多",
    "titledesc": "",
    "collection": "",
    "collectiondesc": "",
    "poemindex": 41,
    "author": "張籍",
    "content": "雀飛多觸網羅網羅高樹顛汝飛蓬蒿下勿復投身網羅間粟積倉禾在田巢之雛望其母來還"
  },
  {
    "id": 62440,
    "uid": "poem-54-42",
    "chapter": "卷五十四",
    "chapternum": 54,
    "charstyle": "古體詩",
    "title": "節婦吟〈寄東平李司空師道〉",
    "titledesc": "",
    "collection": "",
    "collectiondesc": "",
    "poemindex": 42,
    "author": "張籍",
    "content": "君知妾有夫贈妾雙明珠感君纒綿意繫在紅羅襦妾家高樓連苑起良人執㦸明光裏知君用心如日月事夫誓擬同生死還君明珠雙淚垂何不相逢未嫁時〈洪容齋隨筆云籍在他鎮幕府鄲帥李師道又以書幣聘之籍却而不納作此寄之臣倬按詞意婉轉恐非節婦意也宜以本事為題則得風人之意〉"
  },
  {
    "id": 62441,
    "uid": "poem-54-43",
    "chapter": "卷五十四",
    "chapternum": 54,
    "charstyle": "古體詩",
    "title": "北邙行",
    "titledesc": "",
    "collection": "",
    "collectiondesc": "",
    "poemindex": 43,
    "author": "張籍",
    "content": "洛陽北門北邙道，䘮車轔轔入秋草。\n車前齊唱薤露歌，高墳新起日峩峩。\n朝朝暮暮人送葬，洛陽城中人更多。\n千金立碑高百尺，終作誰家柱下石。\n山頭松栢半無主，地下白骨多於土。\n寒食家家送紙錢，烏鳶作窠銜上樹。\n人居朝市未觧愁，請君暫向北邙遊。\n"
  },
  {
    "id": 62442,
    "uid": "poem-54-44",
    "chapter": "卷五十四",
    "chapternum": 54,
    "charstyle": "古體詩",
    "title": "白頭吟",
    "titledesc": "",
    "collection": "",
    "collectiondesc": "",
    "poemindex": 44,
    "author": "張籍",
    "content": "請君膝上琴，彈我白頭吟。\n憶昔君前嬌笑語，兩情宛轉如縈素。\n宮中為我起高樓，更向華池種芳樹。\n春天百草秋始衰，棄我不待白頭時。\n羅襦玉珥色未暗，今朝已道不相宜。\n揚州青銅作明鏡，暗中持照不見影。\n人心回互自無窮，眼前好惡那能定。\n君恩已去若再返，菖蒲花開月長滿。\n"
  },
  {
    "id": 62443,
    "uid": "poem-54-45",
    "chapter": "卷五十四",
    "chapternum": 54,
    "charstyle": "古體詩",
    "title": "呉宮怨",
    "titledesc": "",
    "collection": "",
    "collectiondesc": "",
    "poemindex": 45,
    "author": "張籍",
    "content": "呉宮四靣秋江水，江清露白芙蓉死。\n呉王醉後欲更衣，座上美人嬌不起。\n宮中千門復萬户，君恩反覆誰能數。\n君心與妾既不同，徒向君前作歌舞。\n茱萸滿宮紅實垂，秋風嫋嫋生繁枝。\n姑蘇臺上夕讌罷，他人侍寢還獨歸。\n白日在天光在地，君今那得長相棄。\n"
  },
  {
    "id": 62444,
    "uid": "poem-54-46",
    "chapter": "卷五十四",
    "chapternum": 54,
    "charstyle": "古體詩",
    "title": "求仙行",
    "titledesc": "",
    "collection": "",
    "collectiondesc": "",
    "poemindex": 46,
    "author": "張籍",
    "content": "漢王欲作飛仙子年年採藥東海裏蓬萊無路海無邊方士舟中相枕死招揺在天廻白日甘泉玉樹無仙實九皇真人終不下空向離宮祠太乙丹田有氣凝素華君能寳之昇絳霞"
  },
  {
    "id": 62445,
    "uid": "poem-54-47",
    "chapter": "卷五十四",
    "chapternum": 54,
    "charstyle": "古體詩",
    "title": "採蓮曲",
    "titledesc": "",
    "collection": "",
    "collectiondesc": "",
    "poemindex": 47,
    "author": "張籍",
    "content": "秋江岸邊蓮子多，採蓮女兒並船歌。\n青房圓實齊戢戢，爭前競折漾微波。\n試牽綠莖下尋藕，斷處絲多刺傷手。\n白練束腰袖半卷，不插玉叙粧梳淺。\n船中未滿度前洲，借問阿誰家住逺。\n歸時共待暮潮上，自弄芙蓉還蕩槳。\n"
  },
  {
    "id": 62446,
    "uid": "poem-54-48",
    "chapter": "卷五十四",
    "chapternum": 54,
    "charstyle": "古體詩",
    "title": "寄衣曲",
    "titledesc": "",
    "collection": "",
    "collectiondesc": "",
    "poemindex": 48,
    "author": "張籍",
    "content": "織素縫衣獨苦辛，逺因回使寄征人。\n官家亦自寄衣去，貴從妾手着君身。\n高堂姑老無侍子，不得自到邊城裏。\n慇懃為看初着時，征夫身上宜不宜。\n"
  },
  {
    "id": 62447,
    "uid": "poem-54-49",
    "chapter": "卷五十四",
    "chapternum": 54,
    "charstyle": "古體詩",
    "title": "送逺曲",
    "titledesc": "",
    "collection": "",
    "collectiondesc": "",
    "poemindex": 49,
    "author": "張籍",
    "content": "戲馬臺南山簇簇，山邊飲酒歌别曲。\n行人醉後起登車，席上回尊勸僮僕。\n青天漫漫覆長路，逺遊無家安得住。\n願君到處自題名，他日知君從此去。\n"
  },
  {
    "id": 62448,
    "uid": "poem-54-50",
    "chapter": "卷五十四",
    "chapternum": 54,
    "charstyle": "古體詩",
    "title": "寄逺曲",
    "titledesc": "",
    "collection": "",
    "collectiondesc": "",
    "poemindex": 50,
    "author": "張籍",
    "content": "美人來去春江暖，江頭無人湘水滿。\n浣紗石上水禽棲，江南路長春日短。\n蘭舟桂楫常渡江，無因重寄雙瓊璫。\n"
  },
  {
    "id": 62449,
    "uid": "poem-54-51",
    "chapter": "卷五十四",
    "chapternum": 54,
    "charstyle": "古體詩",
    "title": "春水曲",
    "titledesc": "",
    "collection": "",
    "collectiondesc": "",
    "poemindex": 51,
    "author": "張籍",
    "content": "鴨鴨嘴唼唼青蒲生春水狹蕩漾木蘭船中有雙少年少年醉鴨不起"
  },
  {
    "id": 62450,
    "uid": "poem-54-52",
    "chapter": "卷五十四",
    "chapternum": 54,
    "charstyle": "古體詩",
    "title": "促促詞",
    "titledesc": "",
    "collection": "",
    "collectiondesc": "",
    "poemindex": 52,
    "author": "張籍",
    "content": "促促復促促，家家夫婦歡不足。\n今年為人送租船，去年捕魚向江邊。\n家中姑老子復小，自執呉綃輸税錢。\n家家桑麻滿地黑，念君一身空努力。\n願教牛蹄團團羊角直，君身常在貧亦得。\n"
  },
  {
    "id": 62451,
    "uid": "poem-54-53",
    "chapter": "卷五十四",
    "chapternum": 54,
    "charstyle": "古體詩",
    "title": "烏啼引",
    "titledesc": "",
    "collection": "",
    "collectiondesc": "",
    "poemindex": 53,
    "author": "張籍",
    "content": "秦烏啼啞啞，夜啼長安吏人家。\n吏人得罪囚在獄，傾家賣産将自贖。\n少婦起聽夜啼烏，知是官家有赦書。\n下牀心喜不重寐，未明上堂賀舅姑。\n少婦語啼烏，汝啼慎勿虚。\n借汝庭樹作高窠，年年不令傷爾雛。\n"
  },
  {
    "id": 62452,
    "uid": "poem-54-54",
    "chapter": "卷五十四",
    "chapternum": 54,
    "charstyle": "古體詩",
    "title": "關山月",
    "titledesc": "",
    "collection": "",
    "collectiondesc": "",
    "poemindex": 54,
    "author": "張籍",
    "content": "秋月明朗關山上，山中行人馬蹄響。\n關山秋來雨雪多，行人見月唱邊歌。\n海邊茫茫天氣白，羌兒夜度黄龍磧。\n軍中探騎暮出城，伏兵暗處低旌㦸。\n沙磧連天霜草平，野駝尋水磧中鳴。\n隴頭風急鴈不下，沙埸苦戰多流星。\n可憐萬里關山道，年年戰骨多秋草。\n"
  },
  {
    "id": 62453,
    "uid": "poem-54-55",
    "chapter": "卷五十四",
    "chapternum": 54,
    "charstyle": "古體詩",
    "title": "成都曲",
    "titledesc": "",
    "collection": "",
    "collectiondesc": "",
    "poemindex": 55,
    "author": "張籍",
    "content": "錦江近西煙水緑，新雨山頭荔枝熟。\n萬里橋邊多酒家，遊人愛向誰家宿。\n"
  },
  {
    "id": 62454,
    "uid": "poem-54-56",
    "chapter": "卷五十四",
    "chapternum": 54,
    "charstyle": "古體詩",
    "title": "春日行",
    "titledesc": "",
    "collection": "",
    "collectiondesc": "",
    "poemindex": 56,
    "author": "張籍",
    "content": "春日融融池上暖，竹芽出土蘭心短。\n草堂晨起酒半醒，家僮報我園花滿。\n頭上皮冠未曾整，直入花間不尋逕。\n樹樹殷勤盡繞行，攀枝未遍春日暝。\n不用積金着青天，不用服藥求神仙。\n但願園裏花長好，一生飲酒花間老。\n"
  },
  {
    "id": 62455,
    "uid": "poem-54-57",
    "chapter": "卷五十四",
    "chapternum": 54,
    "charstyle": "古體詩",
    "title": "賈客樂",
    "titledesc": "",
    "collection": "",
    "collectiondesc": "",
    "poemindex": 57,
    "author": "張籍",
    "content": "金陵向西賈客多，船中生長樂風波。\n欲發移船近江口，船頭祭神各澆酒。\n停杯共説逺行期，入蜀經蠻誰别離。\n金多衆中為上客，夜夜算緡眠獨遲。\n秋江初月猩猩語，孤帆夜發瀟湘渚。\n水工持檝防暗灘，直過山邊及前侶。\n年年逐利西復東，姓名不在縣籍中。\n農夫税多長辛苦，棄業寧為販寳翁。\n"
  },
  {
    "id": 62456,
    "uid": "poem-54-58",
    "chapter": "卷五十四",
    "chapternum": 54,
    "charstyle": "古體詩",
    "title": "廢瑟詞",
    "titledesc": "",
    "collection": "",
    "collectiondesc": "",
    "poemindex": 58,
    "author": "張籍",
    "content": "古瑟在匣誰復識，玉柱顛倒朱絲黒。\n千年曲譜不分明，樂府無人傳正聲。\n秋蟲暗穿塵作色，腹中不辨工人名。\n幾時天下復古樂，此瑟重奏雲門曲。\n"
  },
  {
    "id": 62457,
    "uid": "poem-54-59",
    "chapter": "卷五十四",
    "chapternum": 54,
    "charstyle": "近體詩",
    "title": "薊北旅思",
    "titledesc": "",
    "collection": "",
    "collectiondesc": "",
    "poemindex": 59,
    "author": "張籍",
    "content": "日日望鄉國，空歌白苧詞。\n長因送人處，憶得别家時。\n失意還獨語，多愁秖自知。\n客亭門外栁，折盡向南枝。\n"
  },
  {
    "id": 62458,
    "uid": "poem-54-60",
    "chapter": "卷五十四",
    "chapternum": 54,
    "charstyle": "近體詩",
    "title": "江南春",
    "titledesc": "",
    "collection": "",
    "collectiondesc": "",
    "poemindex": 60,
    "author": "張籍",
    "content": "江南楊栁春，日暖地無塵。\n渡口過新雨，夜來生白蘋。\n晴沙鳴乳燕，芳樹醉遊人。\n向晩青山下，誰家祭水神。\n"
  },
  {
    "id": 62459,
    "uid": "poem-54-61",
    "chapter": "卷五十四",
    "chapternum": 54,
    "charstyle": "近體詩",
    "title": "山中古祠",
    "titledesc": "",
    "collection": "",
    "collectiondesc": "",
    "poemindex": 61,
    "author": "張籍",
    "content": "春草空祠墓，荒林唯鳥飛。\n記年碑石在，經亂祭人稀。\n野鼠縁朱帳，隂塵蓋畫衣。\n近來潭水黑，時見宿龍歸。\n"
  },
  {
    "id": 62460,
    "uid": "poem-54-62",
    "chapter": "卷五十四",
    "chapternum": 54,
    "charstyle": "近體詩",
    "title": "不食姑",
    "titledesc": "",
    "collection": "",
    "collectiondesc": "",
    "poemindex": 62,
    "author": "張籍",
    "content": "幾年山裏住，已作緑毛身。\n䕶氣常稀語，存思自見神。\n養龜同不食，留藥任生塵。\n要問西王母，仙中第幾人。\n"
  },
  {
    "id": 62461,
    "uid": "poem-54-63",
    "chapter": "卷五十四",
    "chapternum": 54,
    "charstyle": "近體詩",
    "title": "宿臨江驛",
    "titledesc": "",
    "collection": "",
    "collectiondesc": "",
    "poemindex": 63,
    "author": "張籍",
    "content": "楚邑南渡口，夜深來客稀。\n月明見潮上，江静覺鷗飛。\n旅宿今已逺，此行猶未歸。\n離家乆無信，又聽搗寒衣。\n"
  },
  {
    "id": 62462,
    "uid": "poem-54-64",
    "chapter": "卷五十四",
    "chapternum": 54,
    "charstyle": "近體詩",
    "title": "征西将",
    "titledesc": "",
    "collection": "",
    "collectiondesc": "",
    "poemindex": 64,
    "author": "張籍",
    "content": "黄沙北風起，半夜又翻營。\n戰馬雪中宿，探人氷上行。\n深山旗未展，隂磧皷無聲。\n幾道征西将，同收碎葉城。\n"
  },
  {
    "id": 62463,
    "uid": "poem-54-65",
    "chapter": "卷五十四",
    "chapternum": 54,
    "charstyle": "近體詩",
    "title": "宿廣徳寺寄從舅",
    "titledesc": "",
    "collection": "",
    "collectiondesc": "",
    "poemindex": 65,
    "author": "張籍",
    "content": "古寺客堂空，開簾四靣風。\n移牀動棲鴿，停燭聚飛蟲。\n閒卧逐涼處，逺愁生静中。\n林西微月色，思與𡩋家同。\n"
  },
  {
    "id": 62464,
    "uid": "poem-54-66",
    "chapter": "卷五十四",
    "chapternum": 54,
    "charstyle": "近體詩",
    "title": "過賈島野居",
    "titledesc": "",
    "collection": "",
    "collectiondesc": "",
    "poemindex": 66,
    "author": "張籍",
    "content": "青門坊外住，行坐見南山。\n此地去人逺，知君終日閒。\n蛙聲籬落下，草色户庭間。\n好是經過處，唯愁暮獨還。\n"
  },
  {
    "id": 62465,
    "uid": "poem-54-67",
    "chapter": "卷五十四",
    "chapternum": 54,
    "charstyle": "近體詩",
    "title": "酬韓庶子",
    "titledesc": "",
    "collection": "",
    "collectiondesc": "",
    "poemindex": 67,
    "author": "張籍",
    "content": "西街幽僻處，正與嬾相宜。\n尋寺獨行逺，借書常送遲。\n家貧無易事，身病是閒時。\n寂寞誰相問，秖應君自知。\n"
  },
  {
    "id": 62466,
    "uid": "poem-54-68",
    "chapter": "卷五十四",
    "chapternum": 54,
    "charstyle": "近體詩",
    "title": "荅姚合少府",
    "titledesc": "",
    "collection": "",
    "collectiondesc": "",
    "poemindex": 68,
    "author": "張籍",
    "content": "病來辭赤縣，案上有丹經。\n為客燒茶竈，教兒掃竹亭。\n詩成添舊卷，酒盡卧空瓶。\n闕下今遺逸，誰瞻隱士星。\n"
  },
  {
    "id": 62467,
    "uid": "poem-54-69",
    "chapter": "卷五十四",
    "chapternum": 54,
    "charstyle": "近體詩",
    "title": "送鄭秀才歸寧",
    "titledesc": "",
    "collection": "",
    "collectiondesc": "",
    "poemindex": 69,
    "author": "張籍",
    "content": "桂檝綵為衣，行當令節歸。\n夜潮迷浦逺，晝雨見人稀。\n野艾到時熟，江鷗泊處飛。\n離琴一奏罷，山水靄餘暉。\n"
  },
  {
    "id": 62468,
    "uid": "poem-54-70",
    "chapter": "卷五十四",
    "chapternum": 54,
    "charstyle": "近體詩",
    "title": "閒居",
    "titledesc": "",
    "collection": "",
    "collectiondesc": "",
    "poemindex": 70,
    "author": "張籍",
    "content": "多病逢迎少，閒居又一年。\n藥看辰日合，茶過卯時煎。\n草長晴來地，蟲飛晩後天。\n此時幽歩逺，不覺到山邊。\n"
  },
  {
    "id": 62469,
    "uid": "poem-54-71",
    "chapter": "卷五十四",
    "chapternum": 54,
    "charstyle": "近體詩",
    "title": "晩秋閒居",
    "titledesc": "",
    "collection": "",
    "collectiondesc": "",
    "poemindex": 71,
    "author": "張籍",
    "content": "獨坐髙秋晩，蕭條足逺思。\n家貧長畏客，身老轉憐兒。\n萬種盡閒事，一生能幾時。\n從來疎嬾性，應秖有僧知。\n"
  },
  {
    "id": 62470,
    "uid": "poem-54-72",
    "chapter": "卷五十四",
    "chapternum": 54,
    "charstyle": "近體詩",
    "title": "和陸司業習静寄所知",
    "titledesc": "",
    "collection": "",
    "collectiondesc": "",
    "poemindex": 72,
    "author": "張籍",
    "content": "幽室獨焚香，清晨下未央。\n山開登竹閣，僧到出茶牀。\n収拾新琴譜，封題舊藥方。\n逍遥無别事，不似在班行。\n"
  },
  {
    "id": 62471,
    "uid": "poem-54-73",
    "chapter": "卷五十四",
    "chapternum": 54,
    "charstyle": "近體詩",
    "title": "酬韓祭酒雨中見寄",
    "titledesc": "",
    "collection": "",
    "collectiondesc": "",
    "poemindex": 73,
    "author": "張籍",
    "content": "雨中愁不出，隂黑晝連宵。\n屋濕唯添漏，泥深未放朝。\n無芻連馬痩，少食信兒嬌。\n聞道韓夫子，還同此寂寥。\n"
  },
  {
    "id": 62472,
    "uid": "poem-54-74",
    "chapter": "卷五十四",
    "chapternum": 54,
    "charstyle": "近體詩",
    "title": "酬白二十二舍人早春曲江見招",
    "titledesc": "",
    "collection": "",
    "collectiondesc": "",
    "poemindex": 74,
    "author": "張籍",
    "content": "曲江氷欲盡，風日已恬和。\n栁色看猶淺，泉聲覺漸多。\n紫蒲生濕岸，青鴨戲新波。\n仙掖高情客，相招共一過。\n"
  },
  {
    "id": 62473,
    "uid": "poem-54-75",
    "chapter": "卷五十四",
    "chapternum": 54,
    "charstyle": "近體詩",
    "title": "寒食夜寄姚侍御",
    "titledesc": "",
    "collection": "",
    "collectiondesc": "",
    "poemindex": 75,
    "author": "張籍",
    "content": "貧官多寂寞，不異野人居。\n作酒和仙藥，教兒寫道書。\n五湖歸去逺，百事病來疎。\n况憶同懐者，寒庭月上初。\n"
  },
  {
    "id": 62474,
    "uid": "poem-54-76",
    "chapter": "卷五十四",
    "chapternum": 54,
    "charstyle": "近體詩",
    "title": "送徐先生歸蜀",
    "titledesc": "",
    "collection": "",
    "collectiondesc": "",
    "poemindex": 76,
    "author": "張籍",
    "content": "日暮逺歸處，雲間仙觀鐘。\n唯持青玉牒，獨立碧雞峯。\n隂洞長収乳，寒潭舊養龍。\n幾時因賣藥，得向海邊逢。\n"
  },
  {
    "id": 62475,
    "uid": "poem-54-77",
    "chapter": "卷五十四",
    "chapternum": 54,
    "charstyle": "近體詩",
    "title": "隱者",
    "titledesc": "",
    "collection": "",
    "collectiondesc": "",
    "poemindex": 77,
    "author": "張籍",
    "content": "先生已得道，市井亦容身。\n救病自行藥，得錢多與人。\n問年長不定，傳法又非真。\n常見隣家説，時聞使鬼神。\n"
  },
  {
    "id": 62476,
    "uid": "poem-54-78",
    "chapter": "卷五十四",
    "chapternum": 54,
    "charstyle": "近體詩",
    "title": "贈同谿客",
    "titledesc": "",
    "collection": "",
    "collectiondesc": "",
    "poemindex": 78,
    "author": "張籍",
    "content": "幽居得相近，煙景毎寥寥。\n共伐臨谿樹，同為過水橋。\n自教青鶴舞，分採紫芝苖。\n更愛南峰往，㝷君路恐遥。\n"
  },
  {
    "id": 62477,
    "uid": "poem-54-79",
    "chapter": "卷五十四",
    "chapternum": 54,
    "charstyle": "近體詩",
    "title": "秋閨",
    "titledesc": "",
    "collection": "",
    "collectiondesc": "",
    "poemindex": 79,
    "author": "張籍",
    "content": "秋風𥦗下起，旅雁又南飛。\n日日出門望，家家行客歸。\n無因見邊使，空待寄寒衣。\n獨閉青樓暮，烟深鳥雀稀。\n"
  },
  {
    "id": 62478,
    "uid": "poem-54-80",
    "chapter": "卷五十四",
    "chapternum": 54,
    "charstyle": "近體詩",
    "title": "送南遷客",
    "titledesc": "",
    "collection": "",
    "collectiondesc": "",
    "poemindex": 80,
    "author": "張籍",
    "content": "去去逺遷客，瘴中衰病身。\n青山無限路，白首不歸人。\n海國戰騎象，蠻州市用銀。\n一家分幾處，誰見日南春。\n"
  },
  {
    "id": 62479,
    "uid": "poem-54-81",
    "chapter": "卷五十四",
    "chapternum": 54,
    "charstyle": "近體詩",
    "title": "送越客",
    "titledesc": "",
    "collection": "",
    "collectiondesc": "",
    "poemindex": 81,
    "author": "張籍",
    "content": "見説孤帆去，東南到㑹稽。\n春雲剡溪口，殘月鏡湖西。\n水鶴沙邊立，山鼯竹裏啼。\n謝家曾住處，烟洞入應迷。\n"
  },
  {
    "id": 62480,
    "uid": "poem-54-82",
    "chapter": "卷五十四",
    "chapternum": 54,
    "charstyle": "近體詩",
    "title": "贈辟榖者",
    "titledesc": "",
    "collection": "",
    "collectiondesc": "",
    "poemindex": 82,
    "author": "張籍",
    "content": "學得餐霞法，逢人與小還。\n身輕曾試鶴，力弱未離山。\n無食犬猶在，不耕牛自閒。\n朝朝空潄水，叩齒草堂間。\n"
  },
  {
    "id": 62481,
    "uid": "poem-54-83",
    "chapter": "卷五十四",
    "chapternum": 54,
    "charstyle": "近體詩",
    "title": "夜到漁家",
    "titledesc": "",
    "collection": "",
    "collectiondesc": "",
    "poemindex": 83,
    "author": "張籍",
    "content": "漁家在江口，潮水入柴扉。\n行客欲投宿，主人猶未歸。\n竹深邨路逺〈一作暗〉，月出釣船稀。\n遥見㝷沙岸，春風動草衣。\n"
  },
  {
    "id": 62482,
    "uid": "poem-54-84",
    "chapter": "卷五十四",
    "chapternum": 54,
    "charstyle": "近體詩",
    "title": "送邊使",
    "titledesc": "",
    "collection": "",
    "collectiondesc": "",
    "poemindex": 84,
    "author": "張籍",
    "content": "揚旌過隴頭，隴水向西流。\n塞路依山逺，戍城逢雨秋。\n寒沙隂漫漫，疲馬去悠悠。\n為問征行将，誰封定逺侯。\n"
  },
  {
    "id": 62483,
    "uid": "poem-54-85",
    "chapter": "卷五十四",
    "chapternum": 54,
    "charstyle": "近體詩",
    "title": "送嚴大夫之桂州",
    "titledesc": "",
    "collection": "",
    "collectiondesc": "",
    "poemindex": 85,
    "author": "張籍",
    "content": "旌斾過湘潭，幽竒得遍探。\n莎城百越北，行路九疑南。\n有地多生桂，無時不養蠶。\n聽歌難辨曲，風俗自相諳。\n"
  },
  {
    "id": 62484,
    "uid": "poem-54-86",
    "chapter": "卷五十四",
    "chapternum": 54,
    "charstyle": "近體詩",
    "title": "詠懐",
    "titledesc": "",
    "collection": "",
    "collectiondesc": "",
    "poemindex": 86,
    "author": "張籍",
    "content": "老去多悲事，非唯見二毛。\n眼昬書字大，耳重語聲高。\n望月偏增思，尋山易覺勞。\n都無作官意，頼得在閒曹。\n"
  },
  {
    "id": 62485,
    "uid": "poem-54-87",
    "chapter": "卷五十四",
    "chapternum": 54,
    "charstyle": "近體詩",
    "title": "使至藍谿驛寄太常王丞",
    "titledesc": "",
    "collection": "",
    "collectiondesc": "",
    "poemindex": 87,
    "author": "張籍",
    "content": "獨上七盤去，峰巒轉轉稠。\n雲中迷象鼻，雨裏下筝頭。\n水没荒橋路，雅啼古驛樓。\n君今在城闕，𡧓見此中愁。\n"
  },
  {
    "id": 62486,
    "uid": "poem-54-88",
    "chapter": "卷五十四",
    "chapternum": 54,
    "charstyle": "近體詩",
    "title": "山中春夜",
    "titledesc": "",
    "collection": "",
    "collectiondesc": "",
    "poemindex": 88,
    "author": "張籍",
    "content": "寂寂春山静，幽人歸卧遲。\n横琴當月下，壓酒及花時。\n冷露濕茆屋，暗泉衝竹籬。\n西峰採藥伴，此夕恨無期。\n"
  },
  {
    "id": 62487,
    "uid": "poem-54-89",
    "chapter": "卷五十四",
    "chapternum": 54,
    "charstyle": "近體詩",
    "title": "宿江店",
    "titledesc": "",
    "collection": "",
    "collectiondesc": "",
    "poemindex": 89,
    "author": "張籍",
    "content": "野店臨西浦，門前有橘花。\n停燈待賈客，賣酒與漁家。\n夜静江水白，路廻山月斜。\n閒㝷泊船處，潮落見平沙。\n"
  },
  {
    "id": 62488,
    "uid": "poem-54-90",
    "chapter": "卷五十四",
    "chapternum": 54,
    "charstyle": "近體詩",
    "title": "送海客歸舊島",
    "titledesc": "",
    "collection": "",
    "collectiondesc": "",
    "poemindex": 90,
    "author": "張籍",
    "content": "海上去應逺，蠻家雲島孤。\n竹船來桂蠧，山市賣魚鬚。\n入國自獻寳，逢人多贈珠。\n却歸春洞口，斬象祭天呉。\n"
  },
  {
    "id": 62489,
    "uid": "poem-54-91",
    "chapter": "卷五十四",
    "chapternum": 54,
    "charstyle": "近體詩",
    "title": "送從弟戴元往蘇州",
    "titledesc": "",
    "collection": "",
    "collectiondesc": "",
    "poemindex": 91,
    "author": "張籍",
    "content": "楊栁閶門路，悠悠水岸斜。\n乗舟向山寺，着屐到漁家。\n夜月紅柑樹，秋風白藕花。\n江天詩景好，廻日莫令賖。\n"
  },
  {
    "id": 62490,
    "uid": "poem-54-92",
    "chapter": "卷五十四",
    "chapternum": 54,
    "charstyle": "近體詩",
    "title": "送朱慶餘及第歸越",
    "titledesc": "",
    "collection": "",
    "collectiondesc": "",
    "poemindex": 92,
    "author": "張籍",
    "content": "東南歸路逺，幾日到鄉中。\n有寺山皆遍，無家水不通。\n湖聲蓮葉雨，野氣稻花風。\n州縣知名久，爭邀與客同。\n"
  },
  {
    "id": 62491,
    "uid": "poem-54-93",
    "chapter": "卷五十四",
    "chapternum": 54,
    "charstyle": "近體詩",
    "title": "寄昭應王中丞",
    "titledesc": "",
    "collection": "",
    "collectiondesc": "",
    "poemindex": 93,
    "author": "張籍",
    "content": "借得街西宅，開門渭水頭。\n長貧唯要健，漸老不禁愁。\n獨凭藤書案，空懸竹酒鈎。\n春風石甕寺，作意共君遊。\n"
  },
  {
    "id": 62492,
    "uid": "poem-54-94",
    "chapter": "卷五十四",
    "chapternum": 54,
    "charstyle": "近體詩",
    "title": "送安西将",
    "titledesc": "",
    "collection": "",
    "collectiondesc": "",
    "poemindex": 94,
    "author": "張籍",
    "content": "萬里海西路，茫茫邊草秋。\n計程沙塞口，望伴驛峰頭。\n雪暗非時宿，沙深獨去愁。\n憶鄉人易老，莫住近蕃州。\n"
  },
  {
    "id": 62493,
    "uid": "poem-54-95",
    "chapter": "卷五十四",
    "chapternum": 54,
    "charstyle": "近體詩",
    "title": "題李山人幽居",
    "titledesc": "",
    "collection": "",
    "collectiondesc": "",
    "poemindex": 95,
    "author": "張籍",
    "content": "襄陽南郭外，茅屋一書生。\n無事焚香坐，有時㝷竹行。\n畫苔藤杖細，踏石笋鞋輕。\n應笑風塵客，區區逐世名。\n"
  },
  {
    "id": 62494,
    "uid": "poem-54-96",
    "chapter": "卷五十四",
    "chapternum": 54,
    "charstyle": "近體詩",
    "title": "早春閒遊",
    "titledesc": "",
    "collection": "",
    "collectiondesc": "",
    "poemindex": 96,
    "author": "張籍",
    "content": "年長身多病，偏宜作冷官。\n從來閒坐慣，漸覺出門難。\n樹影新猶薄，池光晩尚寒。\n遥聞有花發，騎馬暫行看。\n"
  },
  {
    "id": 62495,
    "uid": "poem-54-97",
    "chapter": "卷五十四",
    "chapternum": 54,
    "charstyle": "近體詩",
    "title": "題清徹上人院",
    "titledesc": "",
    "collection": "",
    "collectiondesc": "",
    "poemindex": 97,
    "author": "張籍",
    "content": "古寺臨壇乆，松間别起堂。\n看添浴佛水，自合讀經香。\n愛養無家客，多傳得效方。\n遇齋常不出，坐卧一繩床。\n"
  },
  {
    "id": 62496,
    "uid": "poem-54-98",
    "chapter": "卷五十四",
    "chapternum": 54,
    "charstyle": "近體詩",
    "title": "和左司元郎中秋居",
    "titledesc": "",
    "collection": "",
    "collectiondesc": "",
    "poemindex": 98,
    "author": "張籍",
    "content": "選得閒坊住，秋來草樹肥。\n風前卷筒簟，雨裏脱荷衣。\n野客留方去，山童取藥歸。\n非因入朝省，過此出門稀。\n"
  },
  {
    "id": 62497,
    "uid": "poem-54-99",
    "chapter": "卷五十四",
    "chapternum": 54,
    "charstyle": "近體詩",
    "title": "和左司元郎中秋居",
    "titledesc": "",
    "collection": "",
    "collectiondesc": "",
    "poemindex": 99,
    "author": "張籍",
    "content": "有地唯栽竹，無池亦養鵞。\n學書求墨跡，釀酒愛乾和。\n古鏡銘文淺，神方謎語多。\n居貧閒自樂，豪客莫相過。\n"
  },
  {
    "id": 62498,
    "uid": "poem-54-100",
    "chapter": "卷五十四",
    "chapternum": 54,
    "charstyle": "近體詩",
    "title": "和左司元郎中秋居",
    "titledesc": "",
    "collection": "",
    "collectiondesc": "",
    "poemindex": 100,
    "author": "張籍",
    "content": "閒來松菊地，未省有埃塵。\n直去多将藥，朝回不訪人。\n見僧収酒器，迎客換紗巾。\n更恐登清要，難成自在身。\n"
  },
  {
    "id": 62499,
    "uid": "poem-54-101",
    "chapter": "卷五十四",
    "chapternum": 54,
    "charstyle": "近體詩",
    "title": "和左司元郎中秋居",
    "titledesc": "",
    "collection": "",
    "collectiondesc": "",
    "poemindex": 101,
    "author": "張籍",
    "content": "自知清淨好，不要問時豪。\n就石安琴枕，穿松壓酒槽。\n山情因月甚，詩語入秋高。\n身外無餘事，唯因筆硯勞。\n"
  },
  {
    "id": 62500,
    "uid": "poem-54-102",
    "chapter": "卷五十四",
    "chapternum": 54,
    "charstyle": "近體詩",
    "title": "和左司元郎中秋居",
    "titledesc": "",
    "collection": "",
    "collectiondesc": "",
    "poemindex": 102,
    "author": "張籍",
    "content": "閒堂新掃灑，稱是早秋天。\n書客多呈帖，琴僧與合絃。\n莎臺乗晩上，竹院就涼眠。\n終日無忙事，還應似得仙。\n"
  },
  {
    "id": 62501,
    "uid": "poem-54-103",
    "chapter": "卷五十四",
    "chapternum": 54,
    "charstyle": "近體詩",
    "title": "和左司元郎中秋居",
    "titledesc": "",
    "collection": "",
    "collectiondesc": "",
    "poemindex": 103,
    "author": "張籍",
    "content": "醉倚斑藤杖，閒眠癭木牀。\n案頭行氣訣，爐裏降真香。\n尚儉經營少，居閒意思長。\n秋茶莫夜飲，新自作松漿。\n"
  },
  {
    "id": 62502,
    "uid": "poem-54-104",
    "chapter": "卷五十四",
    "chapternum": 54,
    "charstyle": "近體詩",
    "title": "和左司元郎中秋居",
    "titledesc": "",
    "collection": "",
    "collectiondesc": "",
    "poemindex": 104,
    "author": "張籍",
    "content": "毎憶舊山居，新教上墨圖。\n晩花廻地種，好酒問人沽。\n夜後開朝簿，申時發省符。\n為郎凡幾嵗，已見白髭鬚。\n"
  },
  {
    "id": 62503,
    "uid": "poem-54-105",
    "chapter": "卷五十四",
    "chapternum": 54,
    "charstyle": "近體詩",
    "title": "和左司元郎中秋居",
    "titledesc": "",
    "collection": "",
    "collectiondesc": "",
    "poemindex": 105,
    "author": "張籍",
    "content": "菊地纔通屐，茶房不壘階。\n憑醫看蜀藥，寄信覔呉鞋。\n盡得仙家法，多隨道客齋。\n本無榮辱意，不是學安排。\n"
  },
  {
    "id": 62504,
    "uid": "poem-54-106",
    "chapter": "卷五十四",
    "chapternum": 54,
    "charstyle": "近體詩",
    "title": "和左司元郎中秋居",
    "titledesc": "",
    "collection": "",
    "collectiondesc": "",
    "poemindex": 106,
    "author": "張籍",
    "content": "林下無拘束，閒吟放性靈。\n好時開藥竈，高處置琴亭。\n更撰居山記，唯㝷相鶴經。\n初當授衣假，無吏挽門鈴。\n"
  },
  {
    "id": 62505,
    "uid": "poem-54-107",
    "chapter": "卷五十四",
    "chapternum": 54,
    "charstyle": "近體詩",
    "title": "和左司元郎中秋居",
    "titledesc": "",
    "collection": "",
    "collectiondesc": "",
    "poemindex": 107,
    "author": "張籍",
    "content": "客散高齋晩，東園景象偏。\n晴明猶有蝶，涼冷漸無蟬。\n藤拆霜來子，蝸行雨後涎。\n新詩纔上卷，已得滿城傳。\n"
  },
  {
    "id": 62506,
    "uid": "poem-54-108",
    "chapter": "卷五十四",
    "chapternum": 54,
    "charstyle": "近體詩",
    "title": "憶盧常侍寄華山鄭隱者",
    "titledesc": "",
    "collection": "",
    "collectiondesc": "",
    "poemindex": 108,
    "author": "張籍",
    "content": "獨住三峰下，年深學煉丹。\n一間松葉屋，數片石花冠。\n酒待山中飲，琴将洞裏彈。\n開門移逺竹，剪草出幽蘭。\n荒壁通泉架，晴崖曬藥壇。\n寄知騎省客，長向白雲看。\n"
  },
  {
    "id": 62507,
    "uid": "poem-54-109",
    "chapter": "卷五十四",
    "chapternum": 54,
    "charstyle": "近體詩",
    "title": "寒食内宴",
    "titledesc": "",
    "collection": "",
    "collectiondesc": "",
    "poemindex": 109,
    "author": "張籍",
    "content": "朝光瑞氣滿宮樓，綵纛魚龍四靣稠。\n廊下御厨分冷食，殿前飛騎逐香毬。\n千官盡醉猶教坐，百戲皆呈未放休。\n共喜拜恩侵夜出，金吾不敢問行由。\n"
  },
  {
    "id": 62508,
    "uid": "poem-54-110",
    "chapter": "卷五十四",
    "chapternum": 54,
    "charstyle": "近體詩",
    "title": "寒食内宴",
    "titledesc": "",
    "collection": "",
    "collectiondesc": "",
    "poemindex": 110,
    "author": "張籍",
    "content": "城闕沈沈向曉寒，恩當冷節賜餘歡。\n瑞烟深處開三殿，香雨㣲時引百官。\n寳樹樓前分繡幙，綵花廊下映朱欄。\n宮筵戲樂年年别，已得三回對御看。\n"
  },
  {
    "id": 62509,
    "uid": "poem-54-111",
    "chapter": "卷五十四",
    "chapternum": 54,
    "charstyle": "近體詩",
    "title": "拜豐陵〈順宗〉",
    "titledesc": "",
    "collection": "",
    "collectiondesc": "",
    "poemindex": 111,
    "author": "張籍",
    "content": "嵗朝園寢遣公卿，學省班中亦攝行。\n身逐陵官齊再拜，手持木鐸叩三聲。\n寒更報㸃來山殿，曉炬分行照栢城。\n却下龍門看漸逺，金峰高處日微明。\n"
  },
  {
    "id": 62510,
    "uid": "poem-54-112",
    "chapter": "卷五十四",
    "chapternum": 54,
    "charstyle": "近體詩",
    "title": "寄和州劉使君",
    "titledesc": "",
    "collection": "",
    "collectiondesc": "",
    "poemindex": 112,
    "author": "張籍",
    "content": "别離已乆猶為郡，間向春風倒酒缾。\n送客時過沙口店，看花多上水心亭。\n曉來江氣連城白，雨後山光滿郭青。\n到此詩情應更逺，醉中高詠有誰聽。\n"
  },
  {
    "id": 62511,
    "uid": "poem-54-113",
    "chapter": "卷五十四",
    "chapternum": 54,
    "charstyle": "近體詩",
    "title": "送汀州源使君",
    "titledesc": "",
    "collection": "",
    "collectiondesc": "",
    "poemindex": 113,
    "author": "張籍",
    "content": "曽成趙北歸朝計，因拜黄門最好官。\n為郡暫辭雙鳳闕，全家逺過九龍灘。\n山鄉秖有輸蕉户，水鎮應多養鴨欄。\n地僻㝷常來客少，刺桐花發共誰看。\n"
  },
  {
    "id": 62512,
    "uid": "poem-54-114",
    "chapter": "卷五十四",
    "chapternum": 54,
    "charstyle": "近體詩",
    "title": "崑崙兒",
    "titledesc": "",
    "collection": "",
    "collectiondesc": "",
    "poemindex": 114,
    "author": "張籍",
    "content": "崑崙家住海中州，蠻客將來漢地遊。\n言語解教秦吉了，波濤初過鬱林洲。\n金環欲落曾穿耳，螺髻長卷不裹頭。\n自愛肌膚黑如漆，行時半脱木綿裘。\n"
  },
  {
    "id": 62513,
    "uid": "poem-54-115",
    "chapter": "卷五十四",
    "chapternum": 54,
    "charstyle": "近體詩",
    "title": "寄蘇州白二十三使君",
    "titledesc": "",
    "collection": "",
    "collectiondesc": "",
    "poemindex": 115,
    "author": "張籍",
    "content": "三朝出入紫微臣，頭白金章未老身。\n登第早年同座主，題詩今日是州民。\n閶門栁色烟中逺，茂苑鶯聲雨後新。\n此處吟詩向山寺，知君忘却曲江春。\n"
  },
  {
    "id": 62514,
    "uid": "poem-54-116",
    "chapter": "卷五十四",
    "chapternum": 54,
    "charstyle": "近體詩",
    "title": "贈項斯",
    "titledesc": "",
    "collection": "",
    "collectiondesc": "",
    "poemindex": 116,
    "author": "張籍",
    "content": "端坐吟詩忘忍饑，萬人中覔似君稀。\n門連野水風長到，驢放秋原夜不歸。\n日暖剰収新落葉，天寒更着舊生衣。\n曲江亭上頻頻見，為愛鸕鷀雨裏飛。\n"
  },
  {
    "id": 62515,
    "uid": "poem-54-117",
    "chapter": "卷五十四",
    "chapternum": 54,
    "charstyle": "近體詩",
    "title": "送李僕射赴鎮鳯翔",
    "titledesc": "",
    "collection": "",
    "collectiondesc": "",
    "poemindex": 117,
    "author": "張籍",
    "content": "由來勲業屬英雄，兄弟連營列位同。\n先入賊城擒首惡，盡封官庫讓元功。\n旌幢獨繼家聲外，竹帛新添國史中。\n天子欲収秦隴地，故教移鎮右扶風。\n"
  },
  {
    "id": 62516,
    "uid": "poem-54-118",
    "chapter": "卷五十四",
    "chapternum": 54,
    "charstyle": "近體詩",
    "title": "贈梅處士",
    "titledesc": "",
    "collection": "",
    "collectiondesc": "",
    "poemindex": 118,
    "author": "張籍",
    "content": "早聞聲價滿京城，頭白江湖放曠情。\n講易自傳新註義，題詩不着舊官名。\n近移馬跡山前住，多向牛頭寺裏行。\n天子如今議封禪，應將束帛請先生。\n"
  },
  {
    "id": 62517,
    "uid": "poem-54-119",
    "chapter": "卷五十四",
    "chapternum": 54,
    "charstyle": "近體詩",
    "title": "謝裴司空寄馬",
    "titledesc": "",
    "collection": "",
    "collectiondesc": "",
    "poemindex": 119,
    "author": "張籍",
    "content": "騄耳新駒駿得名，司空逺自寄書生。\n乍離華廐移蹄澁，初到貧家舉眼驚。\n毎被閒人來借問，多尋古寺獨騎行。\n長思嵗旦沙堤上，得從鳴珂傍火城。\n"
  },
  {
    "id": 62518,
    "uid": "poem-54-120",
    "chapter": "卷五十四",
    "chapternum": 54,
    "charstyle": "近體詩",
    "title": "題韋郎中新亭",
    "titledesc": "",
    "collection": "",
    "collectiondesc": "",
    "poemindex": 120,
    "author": "張籍",
    "content": "起得幽亭景最新，碧莎池上更無塵。\n琴書看盡猶嫌少，松竹栽多亦稱貧。\n藥酒欲開期好客，朝衣暫脱見間身。\n成名同日官連署，此處經過有幾人。\n"
  },
  {
    "id": 62519,
    "uid": "poem-54-121",
    "chapter": "卷五十四",
    "chapternum": 54,
    "charstyle": "近體詩",
    "title": "贈賈島",
    "titledesc": "",
    "collection": "",
    "collectiondesc": "",
    "poemindex": 121,
    "author": "張籍",
    "content": "籬落荒涼僮僕饑，樂遊原上住多時。\n蹇驢放飽騎將出，秋卷装成寄與誰。\n拄杖傍田尋野菜，封書乞米趁朝炊。\n姓名未上登科記，身屈惟應内史知。\n"
  },
  {
    "id": 62520,
    "uid": "poem-54-122",
    "chapter": "卷五十四",
    "chapternum": 54,
    "charstyle": "近體詩",
    "title": "送楊少尹赴鳳翔",
    "titledesc": "",
    "collection": "",
    "collectiondesc": "",
    "poemindex": 122,
    "author": "張籍",
    "content": "詩名往日動長安，首首人家卷裏看。\n西學已行秦博士，南宮新拜漢郎官。\n得錢秖了還書舖，借宅常時事藥欄。\n今去岐州生計薄，移居偏近隴頭寒。\n"
  },
  {
    "id": 62521,
    "uid": "poem-54-123",
    "chapter": "卷五十四",
    "chapternum": 54,
    "charstyle": "近體詩",
    "title": "法雄寺東樓",
    "titledesc": "",
    "collection": "",
    "collectiondesc": "",
    "poemindex": 123,
    "author": "張籍",
    "content": "汾陽舊宅今為寺，猶有當時歌舞樓。\n四十年來車馬絶，古槐深巷暮蟬愁。\n"
  },
  {
    "id": 62522,
    "uid": "poem-54-124",
    "chapter": "卷五十四",
    "chapternum": 54,
    "charstyle": "近體詩",
    "title": "感春",
    "titledesc": "",
    "collection": "",
    "collectiondesc": "",
    "poemindex": 124,
    "author": "張籍",
    "content": "逺客悠悠任病身，謝家池上又逢春。\n明年各自東西去，此地看花是别人。\n"
  },
  {
    "id": 62523,
    "uid": "poem-54-125",
    "chapter": "卷五十四",
    "chapternum": 54,
    "charstyle": "近體詩",
    "title": "同白侍郎杏園贈劉郎中",
    "titledesc": "",
    "collection": "",
    "collectiondesc": "",
    "poemindex": 125,
    "author": "張籍",
    "content": "一去瀟湘頭已白，今朝始見杏園春。\n從來遷客應無數，重到花前有幾人。\n"
  },
  {
    "id": 62524,
    "uid": "poem-54-126",
    "chapter": "卷五十四",
    "chapternum": 54,
    "charstyle": "近體詩",
    "title": "㝷仙",
    "titledesc": "",
    "collection": "",
    "collectiondesc": "",
    "poemindex": 126,
    "author": "張籍",
    "content": "溪頭一徑入青崖，處處仙居隔杏花。\n更見峯西幽客説，雲中猶有兩三家。\n"
  },
  {
    "id": 62525,
    "uid": "poem-54-127",
    "chapter": "卷五十四",
    "chapternum": 54,
    "charstyle": "近體詩",
    "title": "秋思",
    "titledesc": "",
    "collection": "",
    "collectiondesc": "",
    "poemindex": 127,
    "author": "張籍",
    "content": "洛陽城裏見秋風，欲作家書意萬重。\n復恐匆匆説不盡，行人臨發又開封。\n"
  },
  {
    "id": 62526,
    "uid": "poem-54-128",
    "chapter": "卷五十四",
    "chapternum": 54,
    "charstyle": "近體詩",
    "title": "倡女詞",
    "titledesc": "",
    "collection": "",
    "collectiondesc": "",
    "poemindex": 128,
    "author": "張籍",
    "content": "輕鬢叢梳濶掃眉，為嫌風日下樓稀。\n畫羅金縷難相稱，故着㝷常淡薄衣。\n"
  },
  {
    "id": 62527,
    "uid": "poem-54-129",
    "chapter": "卷五十四",
    "chapternum": 54,
    "charstyle": "近體詩",
    "title": "呉楚歌詞",
    "titledesc": "",
    "collection": "",
    "collectiondesc": "",
    "poemindex": 129,
    "author": "張籍",
    "content": "庭前春鳥啄林聲，紅夾羅襦縫未成。\n今朝社日停針線，起向朱櫻樹下行。\n"
  },
  {
    "id": 62528,
    "uid": "poem-54-130",
    "chapter": "卷五十四",
    "chapternum": 54,
    "charstyle": "近體詩",
    "title": "贈王建",
    "titledesc": "",
    "collection": "",
    "collectiondesc": "",
    "poemindex": 130,
    "author": "張籍",
    "content": "白君去後交遊少，東野亡來篋笥貧。\n頼有白頭王建在，眼前猶見詠詩人。\n"
  },
  {
    "id": 62529,
    "uid": "poem-54-131",
    "chapter": "卷五十四",
    "chapternum": 54,
    "charstyle": "近體詩",
    "title": "逢賈島",
    "titledesc": "",
    "collection": "",
    "collectiondesc": "",
    "poemindex": 131,
    "author": "張籍",
    "content": "僧房逢着欵冬花，出寺行吟日已斜。\n十二街中春雪遍，馬蹄今去入誰家。\n"
  },
  {
    "id": 62530,
    "uid": "poem-54-132",
    "chapter": "卷五十四",
    "chapternum": 54,
    "charstyle": "近體詩",
    "title": "涼州詞",
    "titledesc": "",
    "collection": "",
    "collectiondesc": "",
    "poemindex": 132,
    "author": "張籍",
    "content": "邊城暮雨雁飛低，蘆筍初生漸欲齊。\n無數鈴聲遥過磧，應䭾白練到安西。\n"
  },
  {
    "id": 62531,
    "uid": "poem-54-133",
    "chapter": "卷五十四",
    "chapternum": 54,
    "charstyle": "近體詩",
    "title": "涼州詞",
    "titledesc": "",
    "collection": "",
    "collectiondesc": "",
    "poemindex": 133,
    "author": "張籍",
    "content": "鳳林闗裏水東流，白草黄榆六十秋。\n邊将皆承主恩澤，無人解道取涼州。\n"
  },
  {
    "id": 62532,
    "uid": "poem-54-134",
    "chapter": "卷五十四",
    "chapternum": 54,
    "charstyle": "近體詩",
    "title": "宮詞",
    "titledesc": "",
    "collection": "",
    "collectiondesc": "",
    "poemindex": 134,
    "author": "張籍",
    "content": "新鷹初放兔猶肥，白日君王在内稀。\n薄暮千門臨欲鎻，紅妝飛騎向前歸。\n"
  },
  {
    "id": 62533,
    "uid": "poem-54-135",
    "chapter": "卷五十四",
    "chapternum": 54,
    "charstyle": "近體詩",
    "title": "宮詞",
    "titledesc": "",
    "collection": "",
    "collectiondesc": "",
    "poemindex": 135,
    "author": "張籍",
    "content": "黄金捍撥紫檀槽，絃索初張調更高。\n盡理昨來新上曲，内官簾外送櫻桃。\n"
  },
  {
    "id": 62534,
    "uid": "poem-54-136",
    "chapter": "卷五十四",
    "chapternum": 54,
    "charstyle": "近體詩",
    "title": "華清宮",
    "titledesc": "",
    "collection": "",
    "collectiondesc": "",
    "poemindex": 136,
    "author": "張籍",
    "content": "温泉流入漢離宮，宮樹行行浴殿空。\n武帝時人今欲盡，青山空閉御墻中。\n"
  },
  {
    "id": 62535,
    "uid": "poem-54-137",
    "chapter": "卷五十四",
    "chapternum": 54,
    "charstyle": "近體詩",
    "title": "寄李渤",
    "titledesc": "",
    "collection": "",
    "collectiondesc": "",
    "poemindex": 137,
    "author": "張籍",
    "content": "五度谿頭躑躅紅，嵩陽寺裏講時鐘。\n春山處處行應好，一月看花到幾峰。\n"
  },
  {
    "id": 62536,
    "uid": "poem-54-138",
    "chapter": "卷五十四",
    "chapternum": 54,
    "charstyle": "近體詩",
    "title": "同嚴給事聞唐昌觀玉蕋院近有仙過因成絶句",
    "titledesc": "",
    "collection": "",
    "collectiondesc": "",
    "poemindex": 138,
    "author": "張籍",
    "content": "千枝花裏玉塵飛，阿母宮中見亦稀。\n應共諸仙鬭百草，獨來偷折一枝歸。\n"
  },
  {
    "id": 62537,
    "uid": "poem-54-139",
    "chapter": "卷五十四",
    "chapternum": 54,
    "charstyle": "近體詩",
    "title": "同嚴給事聞唐昌觀玉蕋院近有仙過因成絶句",
    "titledesc": "",
    "collection": "",
    "collectiondesc": "",
    "poemindex": 139,
    "author": "張籍",
    "content": "五色雲中紫鳳車，㝷仙來到洞仙家。\n飛輪廻處無踪跡，唯有斑斑滿地花。\n"
  },
  {
    "id": 62538,
    "uid": "poem-54-140",
    "chapter": "卷五十四",
    "chapternum": 54,
    "charstyle": "近體詩",
    "title": "送蜀客",
    "titledesc": "",
    "collection": "",
    "collectiondesc": "",
    "poemindex": 140,
    "author": "張籍",
    "content": "蜀客南行祭碧鷄，木棉花發錦江西。\n山橋日晩行人少，時見猩猩樹上啼。\n"
  },
  {
    "id": 62539,
    "uid": "poem-54-141",
    "chapter": "卷五十四",
    "chapternum": 54,
    "charstyle": "近體詩",
    "title": "與賈島閒遊",
    "titledesc": "",
    "collection": "",
    "collectiondesc": "",
    "poemindex": 141,
    "author": "張籍",
    "content": "水北原南草色新，雪消風暖不生塵。\n城中車馬應無數，解出閒行有幾人。\n"
  },
  {
    "id": 62540,
    "uid": "poem-54-142",
    "chapter": "卷五十四",
    "chapternum": 54,
    "charstyle": "近體詩",
    "title": "哭孟寂",
    "titledesc": "",
    "collection": "",
    "collectiondesc": "",
    "poemindex": 142,
    "author": "張籍",
    "content": "曲江院裏題名處，十九人中最少年。\n今日春光君不見，杏花零落寺門前。\n"
  },
  {
    "id": 62541,
    "uid": "poem-54-143",
    "chapter": "卷五十四",
    "chapternum": 54,
    "charstyle": "近體詩",
    "title": "蠻中",
    "titledesc": "",
    "collection": "",
    "collectiondesc": "",
    "poemindex": 143,
    "author": "張籍",
    "content": "銅柱南邊毒草春，行人幾日到金潾。\n玉鐶穿耳誰家女，自抱琵琶迎海神。\n"
  }
]