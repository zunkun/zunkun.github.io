[{"author":"元稹","charstyle":"近體詩","content":"竹露滴寒聲，離人曉思驚。\n酒醒秋簟冷，風急夏衣輕。\n寢倦解幽夢，慮閒添逺情。\n誰憐獨欹枕，斜月透窓眀。\n","id":63514,"chapter":"卷六十七","chapternum":67,"title":"晩秋","titledesc":"","collection":"","collectiondesc":"","poemindex":1},{"author":"元稹","charstyle":"近體詩","content":"總是玲瓏竹，兼藏淺漫溪。\n沙平深見底，石亂不成泥。\n煙火遙村落，桑麻隔稻畦。\n此中如有問，甘被到頭迷。\n","id":63515,"chapter":"卷六十七","chapternum":67,"title":"縁路","titledesc":"","collection":"","collectiondesc":"","poemindex":2},{"author":"元稹","charstyle":"近體詩","content":"蚊幌雨來卷，燭蛾燈上稀。\n啼兒冷秋簟，思婦問寒衣。\n簾斷螢火入，窓明蝙蝠飛。\n良辰日夜去，漸與壯心違。\n","id":63516,"chapter":"卷六十七","chapternum":67,"title":"景申秋","titledesc":"","collection":"","collectiondesc":"","poemindex":3},{"author":"元稹","charstyle":"近體詩","content":"瓶㵼高簷雨，窓來激箭風。\n病憎燈火暗，寒覺薄幃空。\n婢報樵蘇竭，妻愁院落通。\n老夫慵計數，教想蔡城東。\n","id":63517,"chapter":"卷六十七","chapternum":67,"title":"景申秋","titledesc":"","collection":"","collectiondesc":"","poemindex":4},{"author":"元稹","charstyle":"近體詩","content":"經雨籬落壊，入秋田地荒。\n竹垂哀折節，蓮敗惜空房。\n小片慈菇白，低叢柚子黄。\n眼前撩亂輩，無不是同鄉。\n","id":63518,"chapter":"卷六十七","chapternum":67,"title":"景申秋","titledesc":"","collection":"","collectiondesc":"","poemindex":5},{"author":"元稹","charstyle":"近體詩","content":"雨栁枝枝弱，風花片片斜。\n蜻蜓憐曉露，蛺蝶戀秋花。\n饑啅空籬雀，寒棲滿樹鴉。\n荒涼池館内，不似有人家。\n","id":63519,"chapter":"卷六十七","chapternum":67,"title":"景申秋","titledesc":"","collection":"","collectiondesc":"","poemindex":6},{"author":"元稹","charstyle":"近體詩","content":"何處生春早，春生曉禁中。\n殿階龍斾日，漏閣寶筝風。\n藥樹香煙重，天顔瑞氣融。\n栁梅渾未覺，青紫已叢叢。\n","id":63520,"chapter":"卷六十七","chapternum":67,"title":"生春","titledesc":"","collection":"","collectiondesc":"","poemindex":7},{"author":"元稹","charstyle":"近體詩","content":"何處生春早，春生曉鏡中。\n手寒勻面粉，鬟動倚簾風。\n宿霧梅心滴，朝光幕上融。\n思牽梳洗嬾，空拔緑絲叢。\n","id":63521,"chapter":"卷六十七","chapternum":67,"title":"生春","titledesc":"","collection":"","collectiondesc":"","poemindex":8},{"author":"元稹","charstyle":"近體詩","content":"何處生春早，春生綺户中。\n玉櫳穿細日，羅幔張〈去聲〉輕風。\n栁軟腰支嫩，梅香蜜氣融。\n獨眠傍妒物，偷鏟合歡叢。\n","id":63522,"chapter":"卷六十七","chapternum":67,"title":"生春","titledesc":"","collection":"","collectiondesc":"","poemindex":9},{"author":"元稹","charstyle":"近體詩","content":"莫恨暫櫜鞬，交遊幾個全。\n眼眀相見日，肺病欲秋天。\n五馬虚盈櫪，雙蛾浪滿船。\n可憐俱老大，無處用閒錢。\n","id":63523,"chapter":"卷六十七","chapternum":67,"title":"戲酬副使中丞見示四韻","titledesc":"","collection":"","collectiondesc":"","poemindex":10},{"author":"元稹","charstyle":"近體詩","content":"窮冬到鄉國，正嵗别京華。\n自恨風塵眼，常看逺地花。\n碧幢還照曜，紅粉莫咨嗟。\n嫁得浮雲壻，相隨即是家〈記事云稹自㑹稽拜尚書右丞到京未踰月出鎮武昌裴夫人柔之難之曰方嵗杪到家鄉先春又赴任耶稹贈詩〉。\n","id":63524,"chapter":"卷六十七","chapternum":67,"title":"贈柔之","titledesc":"","collection":"","collectiondesc":"","poemindex":11},{"author":"元稹","charstyle":"近體詩","content":"旦暮已凄涼，離人逺思忙。\n夏衣臨曉薄，秋影入簷長。\n前事風隨扇，歸心燕在梁。\n殷勤寄牛女，河漢正相望。\n","id":63525,"chapter":"卷六十七","chapternum":67,"title":"新秋","titledesc":"","collection":"","collectiondesc":"","poemindex":12},{"author":"元稹","charstyle":"近體詩","content":"艶極翻含怨，憐多轉自嬌。\n有時還暫笑，閒坐更無憀。\n曉月行看墮，春酥見欲消。\n何因肻垂手，不敢望迴腰。\n","id":63526,"chapter":"卷六十七","chapternum":67,"title":"贈雙文","titledesc":"","collection":"","collectiondesc":"","poemindex":13},{"author":"元稹","charstyle":"近體詩","content":"我病方吟越，君行已過湖〈元和十年閏六月至通州染瘴危重八月聞樂天司馬江州〉。\n去應縁直道，哭不為窮途。\n亞竹寒驚牖，空堂夜向隅。\n暗魂思背燭，危夢怯乗桴〈此後每聯之内半述巴蜀土風半述江鄉物産〉。\n坐痛筋骸憯，旁嗟物𠉀殊。\n雨蒸重沸渭，浪湧怪睢盱。\n索綆飄蚊蚋，蓬麻甃舳艫。\n短簷苫稻草，微俸封〈去聲〉漁租。\n泥浦喧撈蛤，荒郊險鬭貙。\n鯨吞近溟漲，猿閙接黔巫。\n芒屫泅牛婦，丫頭蕩槳夫。\n酢醅荷裹賣，醨酒水淋沽〈巴民造酒如淋醋法〉。\n舞態翻鸜鵒，歌辭咽鷓鴣。\n夷音啼似笑，蠻語謎相呼。\n江郭船添店，山城木䜿郛。\n吠聲沙市犬，爭食墓林烏。\n獷俗誠堪憚，妖神甚可虞。\n欲令仁漸及，已被瘧潛圖。\n膳減思調鼎，行稀恐蠧樞。\n雜蓴多剖鱔，和黍半蒸菰。\n緑糉新菱實，金丸小木奴〈巴橘酸澀大如彈丸〉。\n芋羮真蹔淡，䶉炙漫塗蘇。\n炰鼈那勝羜，烹鯄只似鱸〈通州俗以鯄魚為鱠〉。\n楚風輕似蜀，巴地濕如吴。\n氣濁星難見，州斜日易晡。\n通宵但雲霧，未酉即桑榆〈此後並言巴中風俗〉。\n瘴窟蛇休蟄，炎溪暑不徂。\n倀魂隂呌嘯，鵩貌晝踟蹰。\n鄉里家藏蠱，官曹世乏儒。\n斂緡偷印信，傳箭作符繻。\n椎髻抛巾幗，鑹〈音竄〉刀代轆轤。\n當心鞙銅鼓，背弝射桑弧〈巴民盡射木弓仍于弓左安箭〉。\n豈復民甿料，須將鳥獸驅。\n是非渾竝漆，詞訟敢研朱。\n陋室鴞窺伺，衰形蟒覬覦。\n鬢毛霜㸃合，襟淚血痕濡。\n倍憶京華伴，偏㤀我爾軀〈此後並言與樂天同科共遊處等事〉。\n謫居今共逺，榮路昔同趨。\n科試銓衡局，衙參典校厨〈書判同年校正同省〉。\n月中分桂樹，天上識菖蒲。\n應召逢鴻澤，陪遊值賜酺。\n心唯撞衞磬，耳不亂齊竽〈此後並言同應制時事〉。\n海岱詞鋒截，皇王筆陣敺。\n疾奔凌騕褭，高唱軋吴歈。\n㸃檢張儀舌，提攜傅說圖。\n擺囊看利穎，開頷出眀珠。\n並取千人特，皆非十上徒。\n白麻雲色膩，墨詔電光粗。\n衆口貪歸美，何顔敢妒姝。\n秦臺納紅旭，酆匣洗黄壚。\n諫獵寧規避，彈豪詎囁嚅。\n胏肝憎巧曲，蹊徑絶縈迂。\n誓遣朝綱振，忠饒翰苑輸〈元和四年為監察御史樂天為翰林學士〉。\n驥調方汗血，蠅㸃忽成盧。\n遂謫栖遑掾，還飛送别盂。\n痛嗟親愛隔，顛望友朋扶。\n狸病翻隨鼠，驄羸返作駒。\n物情良狥俗，時論太誣吾。\n瓶罄罍偏恥，松摧柏自枯。\n虎雖遭陷穽，龍不怕泥塗〈此上並述五年貶掾江陵樂天亦遭罹謗鑠〉。\n重喜登賢苑，方欣佐伍符〈九年樂天除太子賛善予從事唐州也〉。\n判身入矛㦸，輕敵比錙銖。\n驛騎來千里，天書下九衢。\n因教罷飛檄，便許到皇都〈十年春自唐州詔予召入京〉。\n舟敗罌浮漢，驂疲杖過邘。\n郵亭一蕭索，烽𠉀各﨑嶇。\n餽餉人推輅，誰何吏執殳。\n拔家逃力役，連鏁責逋誅。\n防戍兄兼弟，收田婦與姑。\n縑緗工女竭，青紫使臣紆。\n望國參雲樹，歸家滿地蕪。\n破窓塵𡋯𡋯，幽院鳥嗚嗚〈此下並言靖安里無人居觸目荒涼〉。\n祖竹藂生筍，孫枝壓舊梧。\n晩花狂蛺蝶，殘蔕宿茱萸。\n始悟摧林秀，因銜避繳蘆。\n文房長遣閉，經肆未曽鋪。\n鵷鷺方求侣，䲭鳶已嚇雛。\n徵還何鄭重，斥去亦須臾。\n迢遞投遐徼，蒼黄出奥區。\n通川誠有咎，湓口定無辜〈三月稹之通川八月樂天之江州〉。\n利器從頭匣，剛腸到底刳。\n薫蕕任盛貯，稊稗莫超踰。\n公幹經時臥，鍾儀㡬嵗拘。\n光陰流似水，蒸瘴熱於鑪。\n薄命知然也，深交有矣夫。\n救焚期骨肉，投分刻肌膚〈本題云寄澧州李十一舍人果州崔二十二員外開州韋大員外通州元九侍御庾三十二補闕杜十四拾遺李二十助教竇七校書兼投弔席八舍人〉。\n二妙馳軒陛，三英詠袴襦〈庾三十二杜十四並居北省李十一崔二十二韋大各典方州〉。\n李多嘲蝘蜓，竇數〈入聲〉集蜘蛛〈李二十雅善歌詩固多詠物之作竇七頻改官銜屢有蜘蛛之喜〉。\n數子皆竒貨，唯予獨朽株。\n邯鄲笑匍匐，燕蒯受揶揄。\n嬾學三閭憤，甘齊百里愚。\n耽眠希醒素，憑醉少嗟吁。\n學問徒為爾，書題盡已乎。\n别猶多夢寐，情尚感凋枯。\n近喜司戎健，尋傷掌誥徂〈今日得樂天書六年聞席八歿〉。\n士元名位屈，伯道子孫無。\n舊好飛瓊翰，新詩灌玉壺。\n㡬催閒處泣，終作苦中娱。\n㢘藺聲相讓，燕秦勢豈俱。\n此篇應絶倒，休漫捋髭鬚〈樂天戲題篇末云此篇擬打足下寄容州詩故有戲譽〉。\n","id":63527,"chapter":"卷六十七","chapternum":67,"title":"酬樂天東南行詩一百韻〈并序〉","titledesc":"元和十年三月二十五日予司馬通州二十九日與樂天於鄠東蒲池村别各賦一絶到通州後予又寄一篇尋而樂天貺予八首予時瘧病將死一見外不復記憶十三年予以赦當遷簡省書籍得是八篇吟歎方極適崔果州使至為予致樂天去年十二月二日書書中寄予百韻至兩韻凡二十四章屬李景信校書自忠州訪予連牀遞飲之間悲咤使酒不三兩日盡和去年已來三十二章皆畢李生視草而去四月十三日予手寫為上下卷仍依次重用本韻亦不知何時得見樂天因人或寄去通之人莫可與言詩者唯妻淑在旁知狀 其本卷尋時於峽州面付樂天别本都在唱和卷中此卷唯五言大律詩二首而已","collection":"","collectiondesc":"","poemindex":14},{"author":"元稹","charstyle":"近體詩","content":"我自離鄉乆，君那度嶺頻。\n一杯魂慘澹，萬里路艱辛。\n江館連沙市，瀧船泊水濱。\n騎田迴北顧，桐柱指南鄰。\n大壑浮三島，周天過五均。\n波心湧樓閣，規外布星辰〈交廣間南極浸高北極浸低圎規度外星辰至衆大如五曜者數十皆不在星經〉。\n狒狒穿筒格，猩猩置𡲆馴〈郭璞云𥝋𥝋交廣山谷間有之南人俗法常用竹筒穿臂以受之狒狒執臂而笑笑則唇蔽兩目人因自筒中出手以釘釘之于樹猩猩嗜酒好屐南人常以美酒置于其所且排十數屐猩猩見之驟相謂曰吾㡬就擒矣然而漸飲至醉醉則穿破屐而行既不能去相與泣而見獲故吴都賦曰猩猩啼而就擒𥝋𥝋笑而被格盖為此〉。\n貢兼鮫女絹，俗重語兒巾〈南方去京華絶逺冠冕不到唯海路稍通吴中商肆多牓云此有語兒巾子〉。\n舶主𦝫藏寶〈南方呼波斯為舶主胡人異寶多自懐藏以避强丐〉，黄家砦〈音柴去聲南夷之區落〉起塵。\n歌鐘排象背，炊爨上魚身〈夷民大陳設則巨象背上作樂大魚出浮身若洲島海人泊舟于傍因而炊爨其上魚不之覺〉。\n電白雷山接，旗紅賊艦新。\n島夷徐市種，廟覡趙佗神。\n鳶跕方知瘴，蛇蘇不待春。\n曙潮雲斬斬，夜海火燐燐〈海水夜擊之則盡如火盖陰火潜然之謂也〉。\n冠冕中華客，梯航異域臣。\n果然〈猿屬〉皮勝錦，吉了〈鳥名〉舌如人。\n風黖秋茅葉，煙埋曉月輪。\n定應玄髮變，焉用翠毛珍。\n句漏沙須買，貪泉貨莫親。\n能傳稚川術，何患隠之貧。\n","id":63528,"chapter":"卷六十七","chapternum":67,"title":"和樂天送客遊嶺南二十韻〈次用本韻〉","titledesc":"","collection":"","collectiondesc":"","poemindex":15},{"author":"元稹","charstyle":"近體詩","content":"微月透簾櫳，螢光度碧空。\n遙天初縹緲，低樹漸葱蘢。\n龍吹過庭竹，鸞歌拂井桐。\n羅綃垂薄霧，環珮響輕風。\n絳節隨金母，雲心捧玉童。\n更深人悄悄，晨㑹雨濛濛。\n珠瑩光文履，花眀隠繡籠。\n寶釵行彩鳳，羅帔掩丹虹。\n言自瑤華浦，將朝碧帝宫。\n因游李城北，偶向宋家東。\n戲調初微拒，柔情已暗通。\n低鬟蟬影動，迴步玉塵䝉。\n轉面流花雪，登床抱綺叢。\n鴛鴦交頸舞，翡翠合歡籠。\n眉黛羞偏聚，朱唇暖更融。\n氣清蘭蕊馥，膚潤玉肌豐。\n無力慵移腕，多嬌愛斂躬。\n汗光珠㸃㸃，髮亂緑葱葱。\n方喜千年㑹，俄聞五夜窮。\n留連時有限，繾綣意難終。\n慢臉含愁態，芳詞誓素衷。\n贈環眀運合，留結表心同。\n啼粉流清鏡，殘燈繞暗蟲。\n華光猶冉冉，旭日漸曈曈。\n警乗還歸洛，吹簫亦上嵩。\n衣香猶染麝，枕膩尚殘紅。\n羃羃臨塘草，飄飄思渚蓬。\n素琴鳴怨鶴，清漢望歸鴻。\n海闊誠難度，天髙不易沖。\n行雲無處所，蕭史在樓中。\n","id":63529,"chapter":"卷六十七","chapternum":67,"title":"㑹真詩三十韻","titledesc":"","collection":"","collectiondesc":"","poemindex":16},{"author":"元稹","charstyle":"近體詩","content":"蘂珠宫殿經微雨，草樹無塵耀眼光。\n白日當空天氣暖，好風飄樹栁陰涼。\n蜂憐宿露攅芳久，燕得新泥拂户忙。\n時節催年春不住，武陵花謝憶諸郎。\n","id":63530,"chapter":"卷六十七","chapternum":67,"title":"清都春霽寄胡三吴十一","titledesc":"","collection":"","collectiondesc":"","poemindex":17},{"author":"元稹","charstyle":"近體詩","content":"桃葉成陰燕引雛，南風吹浪颭檣烏。\n瘴雲拂地黄梅雨，眀月滿㠶青草湖。\n迢遞旅魂歸去逺，顛狂酒興病來孤。\n知君兄弟憐詩句，遍為姑將惱大巫。\n","id":63531,"chapter":"卷六十七","chapternum":67,"title":"送友封工首〈黔府竇鞏字友封〉","titledesc":"","collection":"","collectiondesc":"","poemindex":18},{"author":"元稹","charstyle":"近體詩","content":"惠和坊裏當時别，豈料江陵送上船。\n鵬翼張風期萬里，馬頭無角已三年。\n甘將泥尾隨龜後，尚有雲心在鶴前。\n若見中丞忽相問，為言腰折氣衝天。\n","id":63532,"chapter":"卷六十七","chapternum":67,"title":"送友封工首〈黔府竇鞏字友封〉","titledesc":"","collection":"","collectiondesc":"","poemindex":19},{"author":"元稹","charstyle":"近體詩","content":"近來逢酒便高歌，醉舞詩狂漸欲魔。\n五斗解酲猶恨少，十分飛盞未嫌多。\n眼前讐敵都休問，身外功名一任他。\n死是老閒生也得，擬將何事奈吾何。\n","id":63533,"chapter":"卷六十七","chapternum":67,"title":"放言","titledesc":"","collection":"","collectiondesc":"","poemindex":20},{"author":"元稹","charstyle":"近體詩","content":"莫將心事厭長沙，雲到何方不是家。\n酒熟餔糟學漁父，飯來開口似神鵶。\n竹枝待鳳千莖直，栁樹迎風一向斜。\n總被天公霑雨露，等頭成長盡生涯。\n","id":63534,"chapter":"卷六十七","chapternum":67,"title":"放言","titledesc":"","collection":"","collectiondesc":"","poemindex":21},{"author":"元稹","charstyle":"近體詩","content":"霆轟電烻數聲頻，不奈狂夫不藉身。\n縱使被雷燒作燼，寧殊埋骨颺為塵。\n得成蝴蝶尋花樹，倘化江魚掉錦鱗。\n必若乖龍在諸處，何須驚動自來人。\n","id":63535,"chapter":"卷六十七","chapternum":67,"title":"放言","titledesc":"","collection":"","collectiondesc":"","poemindex":22},{"author":"元稹","charstyle":"近體詩","content":"安得心源處處安，何勞終日望林巒。\n玉英惟向火中冷，蓮葉元來水上乾。\n𡩋戚飯牛圖底事，陸通歌鳳也無端。\n孫登不語啟期樂，各自當情各自歡。\n","id":63536,"chapter":"卷六十七","chapternum":67,"title":"放言","titledesc":"","collection":"","collectiondesc":"","poemindex":23},{"author":"元稹","charstyle":"近體詩","content":"三十年來世上行，也曽狂走趁浮名。\n兩回左降須知命，數度登朝何處榮。\n乞我杯中松葉滿，遮渠肘上栁枝生。\n他時定葬燒缸地，賣與人家得酒盛。\n","id":63537,"chapter":"卷六十七","chapternum":67,"title":"放言","titledesc":"","collection":"","collectiondesc":"","poemindex":24},{"author":"元稹","charstyle":"近體詩","content":"輕風畧畧栁欣欣，晴色空濛逺似塵。\n斗柄未回猶帶閏，江痕潛上已生春。\n蘭成宅裏尋枯樹，宋玉亭前别故人。\n心斷洛陽三兩處，窈娘堤抱古天津。\n","id":63538,"chapter":"卷六十七","chapternum":67,"title":"送友封","titledesc":"","collection":"","collectiondesc":"","poemindex":25},{"author":"元稹","charstyle":"近體詩","content":"欵欵春風澹澹雲，栁枝低作翠櫳帬。\n梅含雞舌兼紅氣，江弄瓊花散緑紋。\n帶霧山鸎啼尚小，穿沙蘆筍葉纔分。\n今朝何事偏相覔，撩亂芳情最是君。\n","id":63539,"chapter":"卷六十七","chapternum":67,"title":"早春尋李校書","titledesc":"","collection":"","collectiondesc":"","poemindex":26},{"author":"元稹","charstyle":"近體詩","content":"衛瓘諸孫衛玠珍，可憐雛鳳好青春。\n解拈玉葉排新句，認得金環識舊身。\n十嵗佩觿嬌穉子，八行飛札老成人。\n楊公莫訝清無業，家有驪珠不復貧。\n","id":63540,"chapter":"卷六十七","chapternum":67,"title":"贈嚴童子〈嚴司空孫字照郎十嵗能賦詩往往有竒句書題有成人風〉","titledesc":"","collection":"","collectiondesc":"","poemindex":27},{"author":"元稹","charstyle":"近體詩","content":"茅簷屋舍竹籬州，虎怕偏蹄虵兩頭〈通州元和二年偏蹄虎害人比之白額兩頭虵處處皆有之也〉。\n暗蠱有時迷酒影，浮塵向日似波流。\n沙含水弩多傷骨，田仰畬刀少用牛。\n知得共君相見否，近來魂夢轉悠悠。\n","id":63541,"chapter":"卷六十七","chapternum":67,"title":"酬樂天得微之詩知通州事因成四首","titledesc":"","collection":"","collectiondesc":"","poemindex":28},{"author":"元稹","charstyle":"近體詩","content":"平地才應一頃餘，閣欄都大似巢居〈巴人多在山坡架木為居自號閣欄頭也〉。\n入衙官吏聲疑鳥，下峽舟船腹似魚。\n市井無錢論尺丈，田疇付火罷耘鋤。\n此中愁殺須甘分，惟惜平生舊著書〈本句云努力安心過三考已曽愁殺李尚書又余病甚将平生所為文自題云異日送白二十二郎也〉。\n","id":63542,"chapter":"卷六十七","chapternum":67,"title":"酬樂天得微之詩知通州事因成四首","titledesc":"","collection":"","collectiondesc":"","poemindex":29},{"author":"元稹","charstyle":"近體詩","content":"哭鳥晝飛人見少，倀魂夜嘯虎行多。\n滿身沙虱無防處，獨脚山魈不奈何。\n甘受鬼神侵骨髓，常憂岐路起風波。\n南歌未有東西分，敢唱滄浪一字歌〈本句云時時三唱濯纓歌〉。\n","id":63543,"chapter":"卷六十七","chapternum":67,"title":"酬樂天得微之詩知通州事因成四首","titledesc":"","collection":"","collectiondesc":"","poemindex":30},{"author":"元稹","charstyle":"近體詩","content":"荒蕪滿院不能鋤，甑有塵埃圃乏蔬。\n定覺身將囚一種，未知生共死何如。\n饑搖困尾喪家狗，熱暴枯鱗失水魚。\n苦境萬般君莫問，自憐方寸本來虚。\n","id":63544,"chapter":"卷六十七","chapternum":67,"title":"酬樂天得微之詩知通州事因成四首","titledesc":"","collection":"","collectiondesc":"","poemindex":31},{"author":"元稹","charstyle":"近體詩","content":"州城迴繞拂雲堆，鏡水稽山滿眼來。\n四面常時對屏障，一家終日在樓臺。\n星河似向簷前落，鼓角驚從地底迴。\n我是玉皇香案吏，謫居猶得住蓬萊。\n","id":63545,"chapter":"卷六十七","chapternum":67,"title":"以州宅夸於樂天","titledesc":"","collection":"","collectiondesc":"","poemindex":32},{"author":"元稹","charstyle":"近體詩","content":"仙都難畫亦難書，暫合登臨不合居。\n繞郭烟嵐新雨後，滿山樓閣上燈初。\n人聲曉動千門闢，湖色宵涵萬象虚。\n為問西州羅刹岸，濤頭衝突近何如。\n","id":63546,"chapter":"卷六十七","chapternum":67,"title":"重夸州宅旦暮景色兼酬前篇末句","titledesc":"","collection":"","collectiondesc":"","poemindex":33},{"author":"元稹","charstyle":"近體詩","content":"雨香雲澹覺微和，誰送春聲入櫂歌。\n萱近北堂穿土早，栁偏東面受風多。\n湖添水劑消殘雪，江送潮頭湧漫波。\n同受新年不同賞，無由縮地欲如何。\n","id":63547,"chapter":"卷六十七","chapternum":67,"title":"和樂天早春見寄","titledesc":"","collection":"","collectiondesc":"","poemindex":34},{"author":"元稹","charstyle":"近體詩","content":"嫁時五月歸巴地，今日雙旌上越州。\n興慶首行千命婦〈予在中書日妻以郡君朝太后於興慶宫猥為班首〉，㑹稽旁帶六諸侯。\n海樓翡翠閒相逐，鏡水鴛鴦暖共浮。\n我有主恩羞未報，君於此外更何求。\n","id":63548,"chapter":"卷六十七","chapternum":67,"title":"初除浙東妻有阻色因以四韻曉之","titledesc":"","collection":"","collectiondesc":"","poemindex":35},{"author":"元稹","charstyle":"近體詩","content":"殷紅淺碧舊衣裳，取次梳頭闇澹妝。\n夜合帶烟籠曉月，牡丹經雨泣殘陽。\n低迷隠笑原非笑，彷彿聞香不是香。\n頻動横波嗔阿母，等閒教見小兒郎。\n","id":63549,"chapter":"卷六十七","chapternum":67,"title":"鶯鶯詩","titledesc":"","collection":"","collectiondesc":"","poemindex":36},{"author":"元稹","charstyle":"近體詩","content":"雨送浮涼夏簟清，小樓腰褥怕單輕。\n微風暗度香囊轉，朧月斜穿隔子眀。\n樺燭焰高黄耳吠，栁堤風静紫騮聲。\n頻頻聞動中門鎖，桃葉知嗔未敢迎。\n","id":63550,"chapter":"卷六十七","chapternum":67,"title":"友封體","titledesc":"","collection":"","collectiondesc":"","poemindex":37},{"author":"元稹","charstyle":"近體詩","content":"謝傅堂前音樂和，狗兒吹笛膽娘歌。\n花園欲盛千場飲，水閣初成百度過。\n醉摘櫻桃投小玉，嬾梳叢鬢舞曹婆。\n再來門館惟相弔，風落秋池紅葉多。\n","id":63551,"chapter":"卷六十七","chapternum":67,"title":"追昔遊","titledesc":"","collection":"","collectiondesc":"","poemindex":38},{"author":"元稹","charstyle":"近體詩","content":"謝公最小偏憐女，自嫁黔婁百事乖。\n顧我無衣搜藎〈草名〉篋，泥他沽酒拔金釵。\n野蔬充膳甘長藿，落葉添薪仰古槐。\n今日俸錢過十萬，與君營奠復營齋。\n","id":63552,"chapter":"卷六十七","chapternum":67,"title":"遣悲懷","titledesc":"","collection":"","collectiondesc":"","poemindex":39},{"author":"元稹","charstyle":"近體詩","content":"昔日戲言身後意，今朝皆到眼前來。\n衣裳已施行看盡，針線猶存未忍開。\n尚想舊情憐婢僕，也曽因夢送錢財。\n誠知此恨人人有，貧賤夫妻百事哀。\n","id":63553,"chapter":"卷六十七","chapternum":67,"title":"遣悲懷","titledesc":"","collection":"","collectiondesc":"","poemindex":40},{"author":"元稹","charstyle":"近體詩","content":"閒坐悲君亦自悲，百年都是幾多時。\n鄧攸無子尋知命，潘岳悼亡猶費詞。\n同穴窅㝠何所望，他生縁㑹更難期。\n唯將終夜長開眼，報荅平生未展眉。\n","id":63554,"chapter":"卷六十七","chapternum":67,"title":"遣悲懷","titledesc":"","collection":"","collectiondesc":"","poemindex":41},{"author":"元稹","charstyle":"近體詩","content":"秋叢遶舍似陶家，遍插籬邉日漸斜。\n不是花中偏愛菊，此花開盡更無花。\n","id":63555,"chapter":"卷六十七","chapternum":67,"title":"菊花","titledesc":"","collection":"","collectiondesc":"","poemindex":42},{"author":"元稹","charstyle":"近體詩","content":"晝靜簷疎燕語頻，雙雙鬭雀動階塵。\n柴扉日暮隨風掩，落盡閒花不見人。\n","id":63556,"chapter":"卷六十七","chapternum":67,"title":"晩春","titledesc":"","collection":"","collectiondesc":"","poemindex":43},{"author":"元稹","charstyle":"近體詩","content":"夢君同遶曲江頭，也向慈恩院院遊。\n亭吏呼人排去馬，忽驚身在古梁州〈紀事云樂天别稹後旬日閒遊曲江及慈恩寺飲酣憶稹作詩有計程今日到梁州之句後得稹書果以是日至褒寄此詩千里神交若合符契焉有感夢記述〉。\n","id":63557,"chapter":"卷六十七","chapternum":67,"title":"梁州夢〈是夜宿漢川驛夢與杓直樂天同遊曲江兼入慈恩寺諸院儵然而寤則遞乗及階郵吏已傳呼報曉矣〉","titledesc":"","collection":"","collectiondesc":"","poemindex":44},{"author":"元稹","charstyle":"近體詩","content":"朧明春月照花枝，花下音聲是管兒。\n却笑西京李員外，五更騎馬趁朝時。\n","id":63558,"chapter":"卷六十七","chapternum":67,"title":"仁風李著作園醉後寄李十","titledesc":"","collection":"","collectiondesc":"","poemindex":45},{"author":"元稹","charstyle":"近體詩","content":"金鑾殿裏書殘紙，乞與荆州元判司。\n不忍拈將等閒用，半封京信半題詩。\n","id":63559,"chapter":"卷六十七","chapternum":67,"title":"書樂天紙","titledesc":"","collection":"","collectiondesc":"","poemindex":46},{"author":"元稹","charstyle":"近體詩","content":"去日桐花半桐葉，别來桐樹老桐孫。\n城中過盡無窮事，白髮滿頭歸故園。\n","id":63560,"chapter":"卷六十七","chapternum":67,"title":"桐孫詩〈并序〉","titledesc":"元和五年予貶掾江陵三月二十四日宿曽峰館山月曉時見桐花滿地因有八韻寄白翰林詩當時草蹙未暇紀題及今六年詔許西歸去時桐樹上孫枝已拱矣予亦白鬚兩莖而蒼然斑鬢感念前事因題舊詩仍賦桐孫詩一絶又不知何年復來商山道中元和十年正月題","collection":"","collectiondesc":"","poemindex":47},{"author":"元稹","charstyle":"近體詩","content":"雙堠頻頻減去程，漸知身得近京城。\n春來愛有歸鄉夢，一半猶疑夢裏行。\n","id":63561,"chapter":"卷六十七","chapternum":67,"title":"西歸絶句","titledesc":"","collection":"","collectiondesc":"","poemindex":48},{"author":"元稹","charstyle":"近體詩","content":"五年江上損容顔，今日春風到武闗。\n兩紙京書臨水讀〈得復言樂天書〉，小桃花樹滿商山。\n","id":63562,"chapter":"卷六十七","chapternum":67,"title":"西歸絶句","titledesc":"","collection":"","collectiondesc":"","poemindex":49},{"author":"元稹","charstyle":"近體詩","content":"同歸諫院韋丞相〈韋丞相貫之〉，共貶河南亞大夫〈裴中丞度〉。\n今日還鄉獨憔悴，幾人憐見白髭鬚。\n","id":63563,"chapter":"卷六十七","chapternum":67,"title":"西歸絶句","titledesc":"","collection":"","collectiondesc":"","poemindex":50},{"author":"元稹","charstyle":"近體詩","content":"只去長安六日期，多應及得杏花時。\n春明門外誰相待，不夢閒人夢酒巵。\n","id":63564,"chapter":"卷六十七","chapternum":67,"title":"西歸絶句","titledesc":"","collection":"","collectiondesc":"","poemindex":51},{"author":"元稹","charstyle":"近體詩","content":"閒遊寺觀從容到，遍問親知次第尋。\n腸斷裴家光徳宅，無人掃地㦸門深。\n","id":63565,"chapter":"卷六十七","chapternum":67,"title":"西歸絶句","titledesc":"","collection":"","collectiondesc":"","poemindex":52},{"author":"元稹","charstyle":"近體詩","content":"寒窓風雪擁深爐，彼此相傷指白鬚。\n一夜思量十年事，㡬人强健㡬人無〈宿竇十二藍田宅〉。\n","id":63566,"chapter":"卷六十七","chapternum":67,"title":"西歸絶句","titledesc":"","collection":"","collectiondesc":"","poemindex":53},{"author":"元稹","charstyle":"近體詩","content":"雲覆藍橋雪滿溪，須臾便與碧峰齊。\n風迴麫市連天合，凍壓花枝著水低。\n","id":63567,"chapter":"卷六十七","chapternum":67,"title":"西歸絶句","titledesc":"","collection":"","collectiondesc":"","poemindex":54},{"author":"元稹","charstyle":"近體詩","content":"通州到日日平西，江館無人虎印泥。\n忽向破簷殘漏處，見君詩在柱心題。\n","id":63568,"chapter":"卷六十七","chapternum":67,"title":"見樂天詩","titledesc":"","collection":"","collectiondesc":"","poemindex":55},{"author":"元稹","charstyle":"近體詩","content":"殘燈無焰影幢幢，此夕聞君謫九江。\n垂死病中驚坐起，暗風吹雨入寒窓〈白樂天云此詩他人尚不可聞况僕哉〉。\n","id":63569,"chapter":"卷六十七","chapternum":67,"title":"聞樂天授江州司馬","titledesc":"","collection":"","collectiondesc":"","poemindex":56},{"author":"元稹","charstyle":"近體詩","content":"逺信入門先有淚，妻驚女哭問何如。\n尋常不省曽如此，應是江州司馬書。\n","id":63570,"chapter":"卷六十七","chapternum":67,"title":"得樂天書","titledesc":"","collection":"","collectiondesc":"","poemindex":57},{"author":"元稹","charstyle":"近體詩","content":"休遣玲瓏唱我詩，我詩多是别君詞。\n明朝又向江頭别，月落潮平是去時〈脞説云商玲瓏為杭州歌者樂天作郡日賦歌與之元微之在越厚幣邀至月餘使盡歌所唱之曲作詩送行兼寄樂天〉。\n","id":63571,"chapter":"卷六十七","chapternum":67,"title":"重贈商玲瓏兼寄樂天","titledesc":"","collection":"","collectiondesc":"","poemindex":58},{"author":"元稹","charstyle":"近體詩","content":"栁眼梅心漸欲春，白頭西望憶何人。\n金陵太守曽相伴，共蹋銀臺一路塵。\n","id":63572,"chapter":"卷六十七","chapternum":67,"title":"寄浙西李大夫","titledesc":"","collection":"","collectiondesc":"","poemindex":59},{"author":"元稹","charstyle":"近體詩","content":"蘂珠深處少人知，網索西臨太液池。\n浴殿曉聞天語後，步廊騎馬笑相隨〈網索在太液池上學士𠉀對歇于此〉。\n","id":63573,"chapter":"卷六十七","chapternum":67,"title":"寄浙西李大夫","titledesc":"","collection":"","collectiondesc":"","poemindex":60},{"author":"元稹","charstyle":"近體詩","content":"禁林同直話交情，無夜無曽不到眀。\n冣憶西樓人靜後，玉宸鐘磬兩三聲〈玉宸觀在紫宸殿後也〉。\n","id":63574,"chapter":"卷六十七","chapternum":67,"title":"寄浙西李大夫","titledesc":"","collection":"","collectiondesc":"","poemindex":61},{"author":"元稹","charstyle":"近體詩","content":"春野醉吟十里程，齋宫潛詠萬人驚。\n今宵不寐到明讀，風雨曉聞開鎖聲。\n","id":63575,"chapter":"卷六十七","chapternum":67,"title":"為樂天自勘詩集因思頃年城南醉歸馬上遞唱艷曲十餘里不絶長慶初俱以制誥侍宿南郊齋宫夜後偶吟數十篇兩掖諸公洎翰林學士三十餘人驚起就聴逮至卒吏莫不衆觀羣公直至侍從行禮之時不復聚寐予與樂天吟哦竟亦不絶因書於樂天卷後越中冬夜風雨不覺將曉諸門互啟闗鎖即事成篇","titledesc":"","collection":"","collectiondesc":"","poemindex":62},{"author":"元稹","charstyle":"近體詩","content":"弄玉潛過玉樹時，不教青鳥出花枝。\n的應未有諸人覺，只是嚴郎卜得知。\n","id":63576,"chapter":"卷六十七","chapternum":67,"title":"和嚴給事聞唐昌觀玉蘂花下有遊仙","titledesc":"","collection":"","collectiondesc":"","poemindex":63},{"author":"元稹","charstyle":"近體詩","content":"傷禽我是籠中鶴，沈劍君為泉下龍。\n重纊猶存孤枕在，春衫無復舊裁縫。\n","id":63577,"chapter":"卷六十七","chapternum":67,"title":"六年春遣懷","titledesc":"","collection":"","collectiondesc":"","poemindex":64},{"author":"元稹","charstyle":"近體詩","content":"檢得舊書三四紙，高低濶狹粗成行。\n自言併食尋常事，唯念山深驛路長。\n","id":63578,"chapter":"卷六十七","chapternum":67,"title":"六年春遣懷","titledesc":"","collection":"","collectiondesc":"","poemindex":65},{"author":"元稹","charstyle":"近體詩","content":"公無渡河〈樂府題〉音響絶，已隔前春復去秋。\n今日閒窓拂塵土，殘絃猶迸細箜篌。\n","id":63579,"chapter":"卷六十七","chapternum":67,"title":"六年春遣懷","titledesc":"","collection":"","collectiondesc":"","poemindex":66},{"author":"元稹","charstyle":"近體詩","content":"婢僕曬君餘服用，嬌癡稚女遶床行。\n玉梳鈿朶香膠解，盡日風吹瑇瑁筝。\n","id":63580,"chapter":"卷六十七","chapternum":67,"title":"六年春遣懷","titledesc":"","collection":"","collectiondesc":"","poemindex":67},{"author":"元稹","charstyle":"近體詩","content":"芙蓉脂肉緑雲鬟，罨畫樓臺青黛山。\n千樹桃花萬年藥，不知何事憶人間。\n","id":63581,"chapter":"卷六十七","chapternum":67,"title":"劉阮妻","titledesc":"","collection":"","collectiondesc":"","poemindex":68},{"author":"元稹","charstyle":"近體詩","content":"野性大都迷里巷，愛將髙樹記人家。\n春來偏認平陽宅，為見牆頭拂面花。\n","id":63582,"chapter":"卷六十七","chapternum":67,"title":"壓牆花","titledesc":"","collection":"","collectiondesc":"","poemindex":69},{"author":"元稹","charstyle":"近體詩","content":"夜深閒到㦸門邉，却遶行廊又獨眠。\n明月滿庭池水渌，桐花垂在繡簾前。\n","id":63583,"chapter":"卷六十七","chapternum":67,"title":"憶事","titledesc":"","collection":"","collectiondesc":"","poemindex":70},{"author":"元稹","charstyle":"近體詩","content":"半欲天明半未明，醉聞花氣睡聞鶯。\n獟兒撼起鐘聲動，二十年前曉寺情。\n","id":63584,"chapter":"卷六十七","chapternum":67,"title":"春曉","titledesc":"","collection":"","collectiondesc":"","poemindex":71},{"author":"元稹","charstyle":"近體詩","content":"自愛殘妝曉鏡中，環釵慢篸緑絲叢。\n須臾日射燕脂頰，一朶紅蘇旋玉融。\n","id":63585,"chapter":"卷六十七","chapternum":67,"title":"離思詩","titledesc":"","collection":"","collectiondesc":"","poemindex":72},{"author":"元稹","charstyle":"近體詩","content":"山泉散漫遶堦流，萬樹桃花映小樓。\n閒讀道書慵未起，水晶簾下看梳頭。\n","id":63586,"chapter":"卷六十七","chapternum":67,"title":"離思詩","titledesc":"","collection":"","collectiondesc":"","poemindex":73},{"author":"元稹","charstyle":"近體詩","content":"紅羅著壓逐時新，杏子花紗嫩麴塵。\n第一莫嫌才地弱，些些紕縵最宜人。\n","id":63587,"chapter":"卷六十七","chapternum":67,"title":"離思詩","titledesc":"","collection":"","collectiondesc":"","poemindex":74},{"author":"元稹","charstyle":"近體詩","content":"曽經滄海難為水，除却巫山不是雲。\n取次花叢嬾迴顧，半縁脩道半縁君。\n","id":63588,"chapter":"卷六十七","chapternum":67,"title":"離思詩","titledesc":"","collection":"","collectiondesc":"","poemindex":75},{"author":"元稹","charstyle":"近體詩","content":"尋常百種花齊發，偏摘梨花與白人。\n今日江頭兩三樹，可憐和葉度殘春〈此五詩本事傳以為悼韋夫人作〉。\n","id":63589,"chapter":"卷六十七","chapternum":67,"title":"離思詩","titledesc":"","collection":"","collectiondesc":"","poemindex":76},{"author":"元稹","charstyle":"近體詩","content":"今年寒食月無光，夜色纔侵已上牀。\n憶得雙文通内裏，玉櫳深處暗聞香。\n","id":63590,"chapter":"卷六十七","chapternum":67,"title":"雜憶五首","titledesc":"","collection":"","collectiondesc":"","poemindex":77},{"author":"元稹","charstyle":"近體詩","content":"花籠微月竹籠煙，百丈絲繩拂地懸。\n憶得雙文人靜後，潛教桃葉送鞦韆。\n","id":63591,"chapter":"卷六十七","chapternum":67,"title":"雜憶五首","titledesc":"","collection":"","collectiondesc":"","poemindex":78},{"author":"元稹","charstyle":"近體詩","content":"寒輕夜淺遶迴廊，不辨花叢暗辨香。\n憶得雙文朧月下，小樓前後捉迷蔵。\n","id":63592,"chapter":"卷六十七","chapternum":67,"title":"雜憶五首","titledesc":"","collection":"","collectiondesc":"","poemindex":79},{"author":"元稹","charstyle":"近體詩","content":"山榴似火葉相兼，亞拂磚堦半拂簷。\n憶得雙文獨披掩，滿頭花草倚新簾。\n","id":63593,"chapter":"卷六十七","chapternum":67,"title":"雜憶五首","titledesc":"","collection":"","collectiondesc":"","poemindex":80},{"author":"元稹","charstyle":"近體詩","content":"春氷消盡碧波湖，漾影殘霞似有無。\n憶得雙文衫子薄，鈿頭雲映褪紅蘇。\n","id":63594,"chapter":"卷六十七","chapternum":67,"title":"雜憶五首","titledesc":"","collection":"","collectiondesc":"","poemindex":81}]