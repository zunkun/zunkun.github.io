[{"id":63377,"chapter":"卷六十六","chapternum":66,"charstyle":"古體詩","title":"兔絲","titledesc":"","collection":"","collectiondesc":"","poemindex":1,"author":"元稹","content":"人生莫依倚，依倚事不成。\n君看兔絲蔓，依倚榛與荆。\n荆榛易䝉宻，百鳥撩亂鳴。\n下有狐兔穴，奔走亦縱横。\n樵童斫將去，柔蔓與之并。\n翳薈生可恥，束縛死無名。\n桂樹月中出，珊瑚石上生。\n俊鶻度海食，應龍升天行。\n靈物本特達，不復相纒縈。\n纒縈竟何有，荆棘與飛莖。\n"},{"id":63378,"chapter":"卷六十六","chapternum":66,"charstyle":"古體詩","title":"雉媒","titledesc":"","collection":"","collectiondesc":"","poemindex":2,"author":"元稹","content":"雙雉在野時，可憐同嗜欲。\n毛衣前後成，一種文章足。\n一雉獨先飛，衝開芳草緑。\n網羅幽草中，暗被潜羈束。\n剪刀摧六翮，絲線縫雙目。\n啖養能㡬時，依然已馴熟。\n都無舊性靈，返與他心腹。\n置在芳草中，翻令誘同族。\n前時相失者，思君意彌篤。\n朝朝舊處飛，往往巢邉哭。\n今朝樹上啼，哀音斷還續。\n逺見爾文章，知君草中伏。\n和鳴忽相召，鼓翅遙相矚。\n畏我未肻來，又啄翳前粟。\n斂翮逺投君，飛馳勢奔蹙。\n罥挂在君前，向君聲促促。\n信君決無疑，不道君相覆。\n自恨飛太髙，疎羅偶然觸。\n看看架上鷹，擬食無罪肉。\n君意定何如，依舊雕籠宿。\n"},{"id":63379,"chapter":"卷六十六","chapternum":66,"charstyle":"古體詩","title":"種竹〈并序〉","titledesc":"昔樂天贈予詩云無波古井水有節秋竹竿予秋來種竹㕔下因而有懐聊書十韻","collection":"","collectiondesc":"","poemindex":3,"author":"元稹","content":"昔公憐有直，比之秋竹竿。\n秋來苦相憶，種竹㕔前看。\n失地顔色改，傷根枝葉殘。\n清風猶淅淅，高節空團團。\n鳴蟬聒暮景，跳蛙集幽欄。\n塵土復晝夜，梢雲良獨難。\n丹丘信云逺，安得臨仙壇。\n瘴江冬草緑，何人驚嵗寒。\n可憐亭亭幹，一一青琅玕。\n孤鳳竟不至，坐傷時節闌。\n"},{"id":63380,"chapter":"卷六十六","chapternum":66,"charstyle":"古體詩","title":"說劔","titledesc":"","collection":"","collectiondesc":"","poemindex":4,"author":"元稹","content":"吾友有寶劒，宻之如宻友。\n我實膠漆交，中堂共杯酒。\n酒酣肝膽露，恨不眼前剖。\n高唱荆卿歌，亂擊相如缶。\n更擊復更唱，更舞亦更夀。\n白虹坐上飛，青虵匣中吼。\n我聞音響異，疑是干將鬭。\n為君再拜言，神物可見不。\n君言我所重，我自為君取。\n迎篋已焚香，近鞘先澤手。\n徐抽寸寸刃，漸屈彎彎肘。\n殺殺霜在鋒，團團月臨紐。\n逡巡潜虬躍，鬱律驚左右。\n霆電滿室光，蛟龍逐奮走。\n何人為鑄之，干將别來久。\n鑄時近山破，蔵在松桂朽。\n幽質獄中埋，神人水心守。\n本是泥稽淬，果非雷煥有。\n我欲評劒功，願君良聴受。\n劒可剸犀兕，劍可切瓊玖。\n劒決天外雲，劍衝日中斗。\n劔隳妖蛇腹，劒拂佞臣首。\n太古初斷鼇，武王親擊紂。\n燕丹卷地圖，陳平綰花綬。\n曽披桂樹枝，寒光射林藪。\n曽經鑄農器，利用剪稂莠。\n神物終變化，復為龍牝牡。\n晉末武庫燒，脫然排户牖。\n為欲掃羣兇，散作彌天帚。\n自兹失所往，豪英共為詬。\n今復誰人鑄，挺然千載後。\n既非古風胡，無乃近鵶九。\n自我與君遊，平生益自負。\n况驚寶劒出，重以雄心扣。\n此劒何太竒，此心何太厚。\n勸君慎所寶，所用無或茍。\n潜將避魑魅，勿但驚妾婦。\n留斬泓下蛟，莫試街中狗。\n古今困泥滓，我亦坌塵垢。\n俗耳驚大言，逢人少開口。\n"},{"id":63381,"chapter":"卷六十六","chapternum":66,"charstyle":"古體詩","title":"遣興","titledesc":"","collection":"","collectiondesc":"","poemindex":5,"author":"元稹","content":"始見梨花房，坐對梨花白。\n行看梨葉青，已復梨葉赤。\n嚴霜九月半，危蔕幾時客。\n况有髙髙原，秋風四來迫。\n"},{"id":63382,"chapter":"卷六十六","chapternum":66,"charstyle":"古體詩","title":"遣興","titledesc":"","collection":"","collectiondesc":"","poemindex":6,"author":"元稹","content":"莫厭夏日長，莫愁冬日短。\n欲識短復長，君看寒又暖。\n城中百萬家，寃哀雜絲管。\n草沒奉誠園，軒車昔曽滿。\n"},{"id":63383,"chapter":"卷六十六","chapternum":66,"charstyle":"古體詩","title":"遣興","titledesc":"","collection":"","collectiondesc":"","poemindex":7,"author":"元稹","content":"孤竹迸荒園，誤與蓬麻列。\n久擁蕭蕭風，空長高高節。\n嚴霜蕩羣穢，蓬斷麻亦折。\n獨立轉亭亭，心期鳳凰别。\n"},{"id":63384,"chapter":"卷六十六","chapternum":66,"charstyle":"古體詩","title":"酬樂天","titledesc":"","collection":"","collectiondesc":"","poemindex":8,"author":"元稹","content":"放鶴在深水，置魚在高枝。\n升沈或異勢，同謂非所宜。\n君為邑中吏，皎皎鸞鳳姿。\n顧我何為者，翻侍白玉墀。\n昔作芸香侣，三載不暫離。\n逮兹忽相失，旦夕夢魂思。\n崔巍驪山頂，宫樹遙參差。\n祇得兩相望，不得長相隨。\n多君嵗寒意，裁作秋興詩。\n上有風塵苦，下言時節移。\n官家事拘束，安得攜手期。\n願為雲與雨，㑹合天之垂。\n"},{"id":63385,"chapter":"卷六十六","chapternum":66,"charstyle":"古體詩","title":"臺中鞫獄憶開元觀舊事呈損之兼贈周兄四十韻","titledesc":"","collection":"","collectiondesc":"","poemindex":9,"author":"元稹","content":"憶在開元觀，食柏練玉顔。\n疎慵日高卧，自謂輕人寰。\n李生隔牆住，隔牆如隔山。\n怪我久不識，先來問驕頑。\n十過乃一往，遂成相往還。\n以我文章卷，文章甚斒斕。\n因言辛庾輩，亦願效羸孱。\n既迴數子顧，展轉相連攀。\n驅令選科目，若在闠與闤。\n學隨塵土墜，漫數公卿闗。\n唯恐壊情性，安能懼謗訕。\n還招辛庾李，靜處杯巡環。\n進取果由命，不由趨險艱。\n穿楊二三子，弓矢次第彎。\n推我亦上道，再聯朝士班。\n二月除御史，三月使巴蠻。\n蠻民詀諵訴，齧指明痛癏。\n憐蠻不解語，為發昏帥姦。\n歸來五六月，旱色天地殷。\n分司别兄弟，各各淚澘澘。\n哀哉劇部職，唯數贓罪鍰。\n死欵依稀取，鬭辭方便刪。\n道心常自愧，柔髮難久黫。\n折支望車乘，支痛誰置患。\n竒哉乳臭兒，緋紫䙀被間。\n漸大官漸貴，漸富心漸慳。\n閙装轡頭𧤾，靜拭腰帶斑。\n鷂子繡線𩏪，㺃兒金油鐶。\n香湯洗驄馬，翠篾籠白鷴。\n月請公主封，冰受天子頒。\n開筵試歌舞，别宅寵妖嫻。\n坐卧摩綿褥，捧擁綟絲鬟。\n旦夕不相離，比翼若飛鸞。\n而我亦何苦，三十身已鰥。\n愁吟心骨顫，寒臥支體𤸷。\n居處雖幽静，尤悔少愉㦨。\n不如周道士，鶴嶺臨鐘灣。\n繞院松瑟瑟，通畦水潺潺。\n陽坡自尋蕨，村沼看漚管。\n窮通兩未遂，營營真老閒。\n"},{"id":63386,"chapter":"卷六十六","chapternum":66,"charstyle":"古體詩","title":"元和五年予官不了罰俸西歸〈時公分司東都劾河南尹房式詔薄式罪召公還京〉三月六日至陜府與吳十一兄端公崔二十二院長思愴曩游因投五十韻","titledesc":"","collection":"","collectiondesc":"","poemindex":10,"author":"元稹","content":"小年閒愛春，認得春風意。\n未有花草時，先醲曉窓睡。\n霞朝澹雲色，霽景牽詩思。\n漸到栁枝頭，川光始眀媚。\n長安車馬客，傾心奉權貴。\n晝夜塵土中，那言早春至。\n此時我獨遊，我遊有倫次。\n閒行曲江岸，便宿慈恩寺。\n扣林引寒龜，疏叢出幽翠。\n凌晨過杏園，曉露凝芳氣。\n初陽好明浄，嫩樹憐低庳。\n排房似綴珠，欲啼紅臉淚。\n新鶯語嬌小，淺水光流利。\n冷飲空腹杯，因成日髙醉。\n酒醒聞飯鐘，隨僧受遺施。\n餐罷還復遊，過從上文記。\n行逢二月半，始足遊春騎。\n是時春已老，我遊亦云既。\n藤開九華觀，草結三條隧。\n新筍踴犀株，落梅翻蝶翅。\n名倡繡轂車，公子青絲轡。\n朝士遇旬休，豪家得春賜。\n提攜好音樂，剪鏟空田地。\n同占杏花園，喧闐各叢萃。\n顧予煩寢興，復往散憔悴。\n倦僕色饑羸，蹇驢行跛痺。\n春衫未成就，冬服漸塵膩。\n傾盖吟短章，書空憶難字。\n遙聞公主笑，近被王孫戲。\n邀我上華筵，横頭坐賓位。\n那知我年少，深解酒中事。\n能唱犯聲歌，偏精變籌義。\n含詞待殘拍，促舞遞繁吹。\n叫噪擲骰盆，生獰攝觥使。\n逡巡光景晏，散亂東西異。\n古觀閉閒門，依然復幽閟。\n無端矯情性，漫學求科試。\n薄藝何足云，虚名偶頻遂。\n拾遺天子前，宻奏升平議。\n召見不須臾，憸庸已猜忌。\n朝陪香案班，暮作風塵尉〈元和元年為左拾遺尋出為河南尉〉。\n去嵗又登朝〈元和四年母喪服闋拜御史〉，登為柏臺吏。\n臺官相束縛，不許放情志。\n寓直勞送迎，上堂煩避諱。\n分司在東洛，所職尤不易。\n罰俸得西歸，心知受朝庇。\n常山攻小冦，淮右擇良帥。\n國難身不行，勞生欲何為。\n吾兄諳性靈，崔子同臭味。\n投此挂冠詞，一生還自恣。\n"},{"id":63387,"chapter":"卷六十六","chapternum":66,"charstyle":"古體詩","title":"寄吴士矩端公五十韻","titledesc":"","collection":"","collectiondesc":"","poemindex":11,"author":"元稹","content":"昔在鳳翔日，十嵗即相識。\n未有好文章，逢人賞顔色。\n可憐何郎面，二十纔冠飾。\n短髮予近梳，羅衫紫蟬翼。\n伯舅各驕縱，仁兄未摧抑。\n事業若盃盤，詩書甚徽纆。\n西州戎馬地，賢豪事雄特。\n百萬時可贏，十千良易借。\n寒食桐陰下，春風栁林側。\n藉草送逺遊，列筵酬博塞。\n萎㽔雲幕翠，燦爛紅茵赩。\n鱠縷輕似絲，香醅膩如醷。\n將軍頻下城，佳人盡傾國。\n媚語嬌不聞，纖腰軟無力。\n歌辭妙宛轉，舞態能剜刻。\n箏絃玉指調，粉汗紅綃拭。\n予時最年少，専務酒中職。\n未能媿生獰，偏矜任狂直。\n曲庇桃根盞，横講捎雲式。\n亂布鬭分朋，惟新間讒慝。\n恥作最先吐，羞言未朝食。\n醉眼漸紛紛，酒聲頻䬵䬵。\n扣節參差亂，飛觥往來織。\n強起相維持，飜成兩匍匐。\n邉霜颯然降，戰馬鳴不息。\n但喜秋光麗，誰憂塞雲黒。\n常隨獵騎走，多在豪家匿。\n夜飲天既眀，朝歌日還昃。\n荒狂嵗云乆，名利心潜逼。\n時輩多得途，親朋屢相勅。\n閒因適農野，忽復愛稼穡。\n平生中聖人，翻然腐腸賊。\n亦從酒仙去，便被書魔惑。\n脱跡壯士塲，甘心豎儒域。\n矜持翠筠管，敲斷黄金勒。\n屢益蘭膏燈，猶研兔枝墨。\n﨑嶇來掉蕩，矯枉事沈黙。\n隱笑甚艱難，斂容還屴崱。\n與君始分散，勉我勞脩飾。\n岐路各營營，别離長惻惻。\n行看二十載，萬事紛何極。\n相值或須臾，安能洞胷臆。\n昨來陜郟㑹，悲歡兩難克。\n問我新相知，但報長相憶。\n豈無新知者，不及小相得。\n亦有生嵗遊，同年不同徳。\n為别詎幾時，伊子墜溝洫。\n大江鼓風浪，逺道參荆棘。\n往事返無期，前途浩難測。\n一旦得自由，相求北山北。\n"},{"id":63388,"chapter":"卷六十六","chapternum":66,"charstyle":"古體詩","title":"三月二十四日宿曽峰館夜對桐花寄樂天","titledesc":"","collection":"","collectiondesc":"","poemindex":12,"author":"元稹","content":"微月照桐花，月微花漠漠。\n怨澹不勝情，低徊拂簾幕。\n葉新陰影細，露重枝條弱。\n夜乆春恨多，風清暗香薄。\n是夕逺思君，思君瘦如削。\n但感事暌違，非言官好惡。\n奏書金鑾殿，步屣青龍閣。\n我在山館中，滿地桐花落。\n"},{"id":63389,"chapter":"卷六十六","chapternum":66,"charstyle":"古體詩","title":"酬樂天書懐見寄〈本題云初與微之别後忽夢見之及寤而微之書至兼覽桐花之什悵然書懐次用本韻〉","titledesc":"","collection":"","collectiondesc":"","poemindex":13,"author":"元稹","content":"新昌北門外，與君從此分。\n街衢走車馬，塵土不見君。\n君為分手歸，我行行不息。\n我行秦嶺南，君直樞星北。\n秦嶺高崔巍，商山好顔色。\n月照山館花，裁詩寄相憶。\n天明作詩罷，草草從所如。\n憑人寄將去，三月無報書。\n荆州白日晩，城上鼓鼕鼕。\n行逢賀州牧，致書三四封。\n封題樂天字，未拆已霑裳。\n拆書八九讀，淚落千萬行。\n中有酬我詩，句句截我腸。\n仍云得詩夜，夢我魂悽涼。\n終言作書處，上直金鑾東。\n詩書費一夕，萬恨緘其中。\n中宵宫中出，復見宫月斜。\n書罷月亦落，曉燈垂暗花。\n想君書罷時，南望勞所思。\n况我江上立，吟君懐我詩。\n懐我浩無極，江水秋正深。\n清見萬丈底，照我平生心。\n感君求友什，因報壯士吟。\n持謝衆人口，銷盡猶是金。\n"},{"id":63390,"chapter":"卷六十六","chapternum":66,"charstyle":"古體詩","title":"張舊蚊幬","titledesc":"","collection":"","collectiondesc":"","poemindex":14,"author":"元稹","content":"踰年間生死，千里曠南北。\n家居無見期，况乃異鄉國。\n破盡裁縫衣，忘收遺翰墨。\n獨有纈紗幬，憑人逺攜得。\n施張合歡榻，展卷雙鴛翼。\n已矣長空虚，依然舊顔色。\n徘徊將就寢，徙倚情何極。\n昔透香田田，今無魂惻惻。\n隙穿斜月照，燈背空牀黒。\n達理强開懐，夢啼還過臆。\n平生貧寡歡，天枉勞苦憶。\n我亦詎幾時，胡為自摧逼。\n燭蛾焰中舞，繭蠶叢上織。\n燋爛各自求，他人顧何力。\n多離因茍合，惡影當務息。\n往事勿復言，將來幸前識。\n"},{"id":63391,"chapter":"卷六十六","chapternum":66,"charstyle":"古體詩","title":"夢遊春","titledesc":"","collection":"","collectiondesc":"","poemindex":15,"author":"元稹","content":"昔嵗夢遊春，夢遊何所遇。\n夢入深洞中，果遂平生趣。\n清泠淺漫流，畫舫蘭篙渡。\n過盡萬株桃，盤旋竹林路。\n長廊抱小樓，門牖相迴互。\n樓下雜花叢，叢邉遶鴛鷺。\n池光漾霞影，曉日初明煦。\n未敢上堦行，頻移曲池步。\n烏龍不作聲，碧玉曽相慕。\n漸到簾幙間，徘徊意猶懼。\n閒窺東西閣，竒玩參差布。\n隔子碧油糊，駝鉤紫金鍍。\n逡巡日漸高，影響人將寤。\n鸚鵡饑亂鳴，嬌獟睡猶怒。\n簾開侍兒起，見我遙相諭。\n鋪設繡紅茵，施張鈿妝具。\n潜褰翡翠帷，瞥見珊瑚樹。\n不辨花貌人，空驚香若霧。\n身迴夜合偏，態斂晨霞聚。\n睡臉桃破風，汗妝蓮委露。\n叢梳百葉髻〈時勢頭〉，金蹙重臺屨〈踏殿樣〉。\n紕輭鈿頭裙〈瑟瑟色〉，玲瓏合歡袴〈夾纈名〉。\n鮮妍脂粉薄，闇澹衣裳故。\n最似紅牡丹，雨來春欲暮。\n夢魂良易驚，靈境難乆寓。\n夜夜望天河，無由重沿泝。\n結念心所期，返如禪頓悟。\n覺來八九年，不向花迴顧。\n雜合兩京春，喧闐衆禽䕶。\n我到看花時，但作懷仙句。\n浮生轉經厯，道性尤堅固。\n近作夢仙詩，亦知勞肺腑。\n一夢何足云，良時自婚娶。\n當年二紀初，嘉節三星度。\n朝舜玉珮迎，高松女蘿附。\n韋門正全盛，出入多歡裕。\n甲第漲清池，鳴騶引朱輅。\n廣榭舞萎㽔，長筵賓雜厝。\n青春詎幾日，華實潜幽蠧。\n秋月照潘郎，空山懐謝傅。\n紅樓嗟壊壁，金谷迷荒戍。\n石壓破䦨干，門摧舊梐枑。\n雖云覺夢殊，同是終難駐。\n悰緒竟何如，棼絲不成絇。\n卓女白頭吟，阿嬌金屋賦。\n重壁盛姬臺，青冢明妃墓。\n盡委窮塵骨，皆隨流波注。\n幸有古如今，何勞縑比素。\n况余當盛時，蚤嵗諧時務。\n詔𠕋冠賢良，諫垣陳好惡。\n三十再登朝，一登還一仆。\n寵榮非不早，邅迴亦云屢。\n直氣在膏肓，氛氲日沈痼。\n不言意不快，快意多言忤。\n忤誠人所賊，性亦天之付。\n乍可沈為香，不能浮作瓠。\n誠為堅所守，未為明所措。\n事事身已經，營營計何誤。\n美玉琢文珪，良金填武庫。\n徒謂自堅貞，安知受礲鑄。\n長絲羈野馬，宻網羅陰兔。\n物外各迢迢，誰能逺相錮。\n時來既若飛，禍速當如騖。\n曩意自未精，此行何所訴。\n努力去江陵，笑言誰與晤。\n江花縦可憐，奈非心所慕。\n石竹逞姦黠，蔓菁誇畝數。\n一種薄地生，淺深何足妒。\n荷葉水上生，團團水中住。\n瀉水置葉中，君看不相汚。\n"},{"id":63392,"chapter":"卷六十六","chapternum":66,"charstyle":"古體詩","title":"冬白紵","titledesc":"","collection":"和劉猛古題樂府","collectiondesc":"","poemindex":16,"author":"元稹","content":"吴宫夜長宫漏欵，簾幕四垂燈焰暖。\n西施自舞王自管，雪紵翻翻鶴翎散〈上聲〉。\n促節牽繁舞腰嬾，舞腰嬾，王罷飲。\n盖覆西施鳳花錦，身作匡牀臂為枕。\n朝佩樅玉王晏寢，寢醒閽報門無事。\n子胥死後言為諱，近王之臣諭王意。\n共笑越王窮惴惴，夜夜抱冰寒不睡。\n"},{"id":63393,"chapter":"卷六十六","chapternum":66,"charstyle":"古體詩","title":"連昌宫詞","titledesc":"","collection":"","collectiondesc":"","poemindex":17,"author":"元稹","content":"連昌宫中滿宫竹，嵗久無人森似束。\n又有墻頭千葉桃，風動落花紅蔌蔌。\n宫邉老人為予泣，小年進食曽因入。\n上皇正在望仙樓，太真同凭欄干立。\n樓上樓前盡珠翠，炫轉熒煌照天地。\n歸來如夢復如癡，何暇備言宫裏事。\n初過寒食一百六，店舍無煙宫樹綠。\n夜半月高絃索鳴，賀老琵琶定塲屋。\n力士傳呼覔念奴，念奴潜伴諸郎宿。\n須臾覔得又連催，特勅街中許然燭。\n春嬌滿眼睡紅綃，掠削雲鬟旋装束。\n飛上九天歌一聲，二十五郎吹管逐。\n逡巡大遍涼州徹，色色龜兹轟録續。\n李謩擪笛傍宫牆，偷得新翻數般曲〈自注念奴天寶中名倡善歌每嵗樓下酺宴累日之後萬衆喧隘嚴安之韋黄裳輩闢易不能禁衆樂為之罷奏明皇遣髙力士大呼于樓上曰欲遣念奴唱歌邠二十五郎吹小管篴看人能聴否未嘗不悄然奉詔其為當時所重也如此然而明皇不欲奪俠遊之盛未嘗置在宫禁或嵗幸湯泉時巡東洛有司潜遣從行而已又明皇常于上陽宫夜後按新翻一曲屬明夕正月十五日潜遊燈下忽聞酒樓上有笛奏前夕新曲大駭之明日宻遣捕捉笛者詰驗之自云其夕竊于天津橋翫月聞宫中度曲遂于橋柱上插譜記之臣即長安少年善笛者李謩也明皇異而遣之〉。\n平明大駕發行宫，萬人鼓舞塗路中。\n百官隊仗避岐薛，楊氏諸姨車鬭風。\n明年十月東都破，御路猶存禄山過。\n驅令供頓不敢藏，萬姓無聲淚潜墮。\n兩京定後六七年，却尋家舍行宫前。\n莊園燒盡有枯井，行宫門閉樹宛然。\n爾後相傳六皇帝，不到離宫門久閉。\n往來少年説長安，玄武樓成華萼廢。\n去年勅使因斫竹，偶值門開暫相逐。\n荆榛櫛比塞池塘，狐兔驕癡縁樹木。\n舞榭欹傾基尚存，文窓窈窕紗猶緑。\n塵埋粉壁舊花鈿，烏啄風箏碎珠玉。\n上皇偏愛臨砌花，依然御榻臨堦斜。\n蛇出燕巢盤鬭栱，菌生香案正當衙。\n寢殿相連端正樓，太真梳洗樓上頭。\n晨光未出簾影黒，至今反掛珊瑚鈎。\n指示傍人因慟哭，却出宫門淚相續。\n自從此後還閉門，夜夜狐狸上門屋。\n我聞此語心骨悲，太平誰致亂者誰。\n翁言野父何分别，耳聞眼見為君説。\n姚崇宋璟作相公，勸諫上皇言語切。\n變理陰陽禾黍豐，調和中外無兵戎。\n長官清平太守好，揀選皆言由至公。\n開元之末姚宋死，朝廷漸漸由妃子。\n祿山宫中養作兒，虢國門前閙如市。\n弄權宰相不記名，依稀憶得楊與李。\n廟謨顛倒四海搖，五十年來作瘡痏〈羽委切〉。\n今皇神聖丞相眀，詔書纔下吴蜀平。\n官軍又取淮西賊，此賊亦除天下寧。\n年年耕種宫前道，今年不遣子孫耕。\n老翁此意深望幸，努力廟謨休用兵〈唐書云初稹謫江陵與監軍崔潭浚善長慶初潭浚歸朝出連昌宫詞等篇奏御穆宗大恱即日拜祠部郎中知制誥遷翰林學士 曽南豐云津陽門詩長恨歌連昌宫詞俱載開元間事微之之詞不獨富麗至長官清平太守好揀選皆言由至公委任責成治之所興也祿山宫中養作兒虢國門前閙如市險詖私謁無所不至安得不亂耶稹之叙事逺過二子〉。\n"},{"id":63394,"chapter":"卷六十六","chapternum":66,"charstyle":"古體詩","title":"望雲騅馬歌〈并序〉","titledesc":"徳宗皇帝以八馬幸蜀七馬道斃唯望雲騅來往不頓貞元中老死天廏臣稹作歌以記之","collection":"","collectiondesc":"","poemindex":18,"author":"元稹","content":"憶昔先皇幸蜀時，八馬入谷七馬疲。\n肉綻筋攣四蹄脫，七馬死盡無馬騎。\n天子䝉塵天雨泣，巉嵒道路淋漓濕。\n崢嶸白草𦕈難期，㢱洞黄泉安可入〈白草㢱洞並雒谷中地名古諺云說洞入黄泉〉。\n朱泚圍兵抽未盡，懐光冦騎追行及。\n嬪娥相顧倚樹啼，鵷鷺無聲仰天立。\n圉人初進望雲騅，形色顦顇衆馬欺。\n上前噴吼如有意，耳尖卓立節踠竒。\n君王試遣迴胸臆，撮骨鋸牙駢兩肋。\n蹄懸四跼腦顆方，胯聳三山尾株直。\n圉人畏誚仍相惑，此馬無良空有力。\n頻頻嚙掣轡難施，往往跳趫鞍不得。\n色沮聲悲仰天訴，天不遣言君未識。\n亞身受取白玉羈，開口銜將紫金勒。\n君王自此方敢騎，似遇良臣久悽惻。\n龍騰魚鼈啅然驚，驥朌驢騾少顔色。\n七聖心迷運方厄，五丁力盡路猶窄。\n槖它山上斧刃堆，望秦嶺下錐頭石。\n五六百里真符縣，八十四盤青山驛。\n掣開流電有輝光，突過浮雲無朕跡。\n地平險盡施黄屋，九九屬車十二纛。\n齊映前導引騅頭〈帝自奉天奔梁道險澀映嘗為帝御㑹馬駭突帝命舍轡映曰馬奔踶不過傷臣舍之或驚清蹕〉，嚴震迎號抱騅足〈時震為山南西道節度使聞帝徙蹕馳表奉迎〉。\n路傍垂白天寶民，望騅禮拜見騅哭。\n皆言明皇當時無此馬，不免騎騾來幸蜀。\n雄雄猛將李令公，收城殺賊豺狼空。\n天旋地轉日再中，天子却坐明光宫。\n朝廷無事忘征戰，校獵朝迴暮毬晏。\n御馬齊登擬用槽〈廏中號乗輿之馬日擬用槽〉，君王自試宣徽殿。\n圉人還進望雲騅，性强步濶無方便。\n分騣擺杖頭太髙，擘肘迴頭項難轉。\n人人共惡難迴跋，潛遣飛龍減芻秣。\n銀鞍繡韂不復施，空盡天年御槽活。\n當時鄒諺已有言，莫倚功高浪開濶。\n登山縱似望雲騅，平地須饒紅叱撥。\n長安三月花垂草，果下翩翩紫騮好。\n千官煖熱李令閒〈平朱泚之後天子既厭兵患将臣生事而張延賞當國復與晟有隙勸帝奪其兵柄〉，百馬生獰望雲老。\n望雲騅，爾之種類世世竒。\n當時項王乗爾祖，分配英豪稱霸主。\n爾身今日逢聖人，從幸巴渝歸入秦。\n功成事遂身退天之道，何必隨羣逐隊到死蹋紅塵。\n望雲騅，用與不用各有時，爾勿悲〈臣按此詩為李令公晟而作用意深長與連昌詞並美〉。\n"},{"id":63395,"chapter":"卷六十六","chapternum":66,"charstyle":"古體詩","title":"琵琶歌〈寄管兒兼誨鐵山〉","titledesc":"","collection":"","collectiondesc":"","poemindex":19,"author":"元稹","content":"琵琶宫調八十一，旋宫三調彈不出。\n眀皇偏許賀懐智，段師此藝還相匹。\n自後流傳指撥衰，崑崙善才徒爾為。\n澒聲少得似雷吼，纒〈去聲〉絃不敢彈羊皮。\n人間竒事㑹相續，但有卞和無有玉。\n段師弟子數十人，李家管兒稱上足。\n管兒不作供奉兒，抛在東都雙鬢絲。\n逢人便請送盃盞，著盡功夫人不知。\n李家兄弟皆愛酒，我是酒徒為宻友。\n著作曽邀連夜宿，中碾春溪華新緑。\n平明船載管兒行，盡日聽彈無限曲。\n曲名無限知者鮮，霓裳羽衣偏宛轉。\n涼州大遍冣豪嘈，六公散序多籠撚。\n我聞此曲深賞竒，賞著竒處驚管兒。\n管兒為我雙淚垂，自彈此曲長自悲。\n淚垂捍撥朱絃濕，氷泉嗚咽流鸎澀。\n因兹彈作雨霖鈴，風雨蕭條鬼神泣。\n一彈既罷又一彈，珠幢衣靜風珊珊。\n低徊慢弄關山思，坐對燕然秋月寒。\n月寒一聲深殿磬，驟彈曲破音繁併。\n百萬金鈴旋玉盤，醉客滿船皆暫醒。\n自兹聴後六七年，管兒在洛我朝天。\n遊想慈恩杏園裏，夢寐仁風花樹前。\n去年御史留東臺，公私蹙促顔不開。\n今春制獄正撩亂，晝夜推囚心似灰。\n暫輟歸時尋著作，著作南園花折萼。\n臙脂耀眼桃正紅，雪片滿溪梅巳落。\n是夕青春值三五，花枝向月雲含吐。\n著作施罇命管兒，管兒久别今方覩。\n管兒還為彈六公，六么依舊聲迢迢。\n猿鳴雪岫來三峽，鶴唳晴空聞九霄。\n逡巡彈得六么徹，霜刀破竹無殘節。\n幽闗鵶軋胡雁悲，斷弦𥒐騞層氷裂。\n我為含凄歎竒絶，許作長歌始終説。\n藝竒思寡塵事多，許來寒暑又經過。\n如今左降在閒處，始為管兒歌此歌。\n歌此歌，寄管兒，管兒管兒憂爾衰。\n爾衰之後繼者誰，繼之無乃在鐵山。\n鐵山已近曹穆間，性靈甚巧功猶淺。\n急處未得臻幽閒，努力鐵山勤學取，莫遣後來無所祖。\n"},{"id":63396,"chapter":"卷六十六","chapternum":66,"charstyle":"古體詩","title":"古決絶詞","titledesc":"","collection":"","collectiondesc":"","poemindex":20,"author":"元稹","content":"乍可為天上，牽牛織女星。\n不願為庭前，紅槿枝七月。\n七日一相見，相見故心終。\n不移那能朝，開暮飛去一。\n任東西南北，吹分不兩相。\n守恨不兩相，思對面且如。\n此背面當可，知春風撩亂。\n伯勞語况是，此時抛去時。\n握手苦相問，竟不言後期。\n君情既決絶，妾意已參差。\n借如死生别，安得長苦悲。\n"}]