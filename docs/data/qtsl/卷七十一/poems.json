[{"id":63883,"chapter":"卷七十一","chapternum":71,"charstyle":"古體詩","title":"自敘〈非尚子遍游五嶽〉","titledesc":"","collection":"","collectiondesc":"","poemindex":1,"author":"李徳裕","content":"五嶽逕雖深，遍遊心已蕩。\n茍能知止足，所遇皆清曠。\n七十難可期，一丘乃微尚。\n遥懷少室山，常恐非吾望。\n"},{"id":63884,"chapter":"卷七十一","chapternum":71,"charstyle":"古體詩","title":"夏晩有懷平泉林居〈宜春作〉","titledesc":"","collection":"","collectiondesc":"","poemindex":2,"author":"李徳裕","content":"孟夏首畏途，捨舟在徂暑。\n楸然何所念，念我龍門塢。\n密竹無蹊徑，髙松有四五。\n飛泉鳴樹間，颯颯如度雨。\n菌桂秀層嶺，芳蓀媚幽渚。\n稚子𠉀我歸，衡門獨延佇。\n誰言聖與哲，曾是不懷土。\n公旦旣思周，宣尼亦念魯。\n矧余竄炎裔，日夕誰晤語。\n眷闕悲子牟，班荆感椒舉。\n悽悽視環玦，惻惻歩庭廡。\n豈待莊舄吟，方知倦羇旅。\n"},{"id":63885,"chapter":"卷七十一","chapternum":71,"charstyle":"古體詩","title":"清明後憶山中","titledesc":"","collection":"","collectiondesc":"","poemindex":3,"author":"李徳裕","content":"遥思寒食後，野老林下醉。\n月照一山明，風吹百花氣。\n飛泉與萬籟，髣髴疑簫吹。\n不待曙華分，已應喧鳥至。\n"},{"id":63886,"chapter":"卷七十一","chapternum":71,"charstyle":"古體詩","title":"懐山居邀松陽子同作","titledesc":"","collection":"","collectiondesc":"","poemindex":4,"author":"李徳裕","content":"我有愛山心，如饑復如渴。\n出谷一年餘，常疑十年别。\n春思巖花爛，夏憶寒泉冽。\n秋憶泛蘭巵，冬思翫松雪。\n晨思小山桂，暝憶深潭月。\n醉憶剖紅梨，飯思食紫鱖。\n坐思藤蘿密，步憶莓苔滑。\n晝夜百刻中，愁腸幾回絶。\n每念羊叔子，言之豈常輟。\n人生如意事，十乃居七八。\n我未及懸輿，今猶佩朝紱。\n焉能逐麋鹿，便得遊林樾。\n范恣滄波舟，張惟赤松列。\n惟應詎身恤，豈敢忘巨節。\n器滿自當欹，物盈終有缺。\n從兹返樵逕，庶可希前哲。\n"},{"id":63887,"chapter":"卷七十一","chapternum":71,"charstyle":"古體詩","title":"思在山居日偶成此詠邀松陽子同作","titledesc":"","collection":"","collectiondesc":"","poemindex":5,"author":"李徳裕","content":"閒思昔嵗事，忽忽念伊川。\n乗月步秋坂，滿山聞石泉。\n回塘碧潭映，髙樹綠蘿懸。\n露下叫田鶴，風來嘶晚蟬。\n懷兹長在夢，歸去且無緣。\n幽谷人未至，蘭苕應更鮮。\n"},{"id":63888,"chapter":"卷七十一","chapternum":71,"charstyle":"古體詩","title":"思鄉園老人","titledesc":"","collection":"","collectiondesc":"","poemindex":6,"author":"李徳裕","content":"常羨蓽門翁，所思惟嵗稔。\n遥知松月曙，尚在山牕寢。\n蘭氣入幽簾，禽言傍孤枕。\n晨興歩巖逕，更酌寒泉飲。\n"},{"id":63889,"chapter":"卷七十一","chapternum":71,"charstyle":"古體詩","title":"憶平泉山居贈沈吏部","titledesc":"","collection":"","collectiondesc":"","poemindex":7,"author":"李徳裕","content":"昔聞羊叔子，茒屋在東渠。\n豈不念歸路，裵徊畏簡書。\n乃知軒冕客，自與田園疎。\n沒世有遺恨，精誠何所如。\n嗟予寡時用，夙志在林閭。\n雖抱山水癖，敢希仁智居。\n清泉繞舍下，修竹蔭庭除。\n幽徑松盖密，小池蓮葉初。\n從來有好鳥，近復躍儵魚。\n少室暎川陸，鳴臯對蓬廬。\n張何舊寮宷〈余與吏部乃金門寮故也〉，相勉在懸輿。\n常恐似伯玉，瞻前慙魏舒。\n"},{"id":63890,"chapter":"卷七十一","chapternum":71,"charstyle":"古體詩","title":"比聞龍門敬善寺有紅桂樹獨秀伊川嘗於江南諸山訪之莫致陳侍御知予所好因訪剡溪樵客偶得數株移植郊園衆芳色沮乃知敬善所有是蜀道菵草徒得嘉名因賦是詩兼贈陳侍御〈金陵作〉","titledesc":"","collection":"","collectiondesc":"","poemindex":8,"author":"李徳裕","content":"昔聞紅桂枝，獨秀龍門側。\n越叟遺數株，周人未嘗識。\n平生愛此樹，攀玩無由得。\n君子知我心，因之爲羽翼。\n豈煩嘉客譽，且就清陰息。\n來自天姥岑，長疑翠蘭色。\n芬芳世所絶，偃蹇枝漸直。\n瓊葉潤不彫，珠英粲如織。\n猶疑翡翠宿，想待鵷雛食。\n寧止暫淹留，終當更封植。\n"},{"id":63891,"chapter":"卷七十一","chapternum":71,"charstyle":"古體詩","title":"早秋龍興寺江亭閒眺憶龍門山居寄崔張舊從事〈宜春作〉","titledesc":"","collection":"","collectiondesc":"","poemindex":9,"author":"李徳裕","content":"江亭感秋至，蘭徑悲露泫。\n秔稻秀晩川，杉松蔚晴巘。\n嗟予有林壑，兹夕念原衍。\n綠篠連嶺多，青莎近溪淺。\n淵明菊猶在，仲蔚蒿莫剪。\n喬木粲凌苕，陰崖積幽蘚。\n遥思伊川水，北渡龍門峴。\n蒼翠雙闕間，逶迤清灘轉。\n故人在鄉國，嵗晏路悠緬。\n惆悵此生涯，無由共登踐。\n"},{"id":63892,"chapter":"卷七十一","chapternum":71,"charstyle":"古體詩","title":"鴛鴦篇","titledesc":"","collection":"","collectiondesc":"","poemindex":10,"author":"李徳裕","content":"君不見昔時同心人，化作鴛鴦鳥。\n和鳴一夕不暫離，交頸千年尚爲少。\n二月草霏霏，山櫻花未稀。\n金塘風日好，何處不相依？\n既逢解佩游女，更值凌波宓妃。\n精光揺翠葢，麗色暎珠璣。\n雙影相伴，雙心莫違。\n淹留碧沙上，蕩漾洗紅衣。\n春光兮宛轉，嬉遊兮未返。\n宿莫近天泉池，飛莫近長洲苑。\n爾願歡愛不相㤀，須去人間羅網逺。\n南有瀟湘洲，且為千里遊。\n洞庭無苦寒，沅江多碧流。\n昔爲薄命妾，無日不含愁。\n今為水中鳥，頡頏自相求。\n洛陽女兒在青閣，二月羅衣輕更薄。\n金泥文彩未足珍，畵作鴛鴦始堪着。\n亦有少婦破𤓰年，春閨無伴獨嬋娟。\n夜夜學織連枝錦，織作鴛鴦人共憐。\n悠悠湘水濱，清淺漾初蘋。\n菖花發艷無人識，江柳逶迤空自春。\n唯憐獨鶴依琴曲，更念孤鸞隠鏡塵。\n願作鴛鴦被，長覆有情人。\n"},{"id":63893,"chapter":"卷七十一","chapternum":71,"charstyle":"近體詩","title":"秋日登郡樓望贊皇山感而成詠","titledesc":"","collection":"","collectiondesc":"","poemindex":11,"author":"李徳裕","content":"昔人懷井邑，爲有掛冠期。\n顧我飄蓬者，長隨泛梗移。\n越吟因病感，潘鬢入愁悲。\n北指邯鄲道，應無歸去期。\n"},{"id":63894,"chapter":"卷七十一","chapternum":71,"charstyle":"近體詩","title":"漢州月夕游房公西湖","titledesc":"","collection":"","collectiondesc":"","poemindex":12,"author":"李徳裕","content":"丞相鳴琴地，何年閉玉徽〈房公以好琴開海内〉。\n偶因微月夕，重敞故樓扉。\n桃李蹊空在，芙蓉客暫依〈南史安陸侯與王仲寶長史庾杲之書稱泛淥水依芙蓉何其麗也〉。\n誰憐濟川檝，長與夜舟歸。\n"},{"id":63895,"chapter":"卷七十一","chapternum":71,"charstyle":"近體詩","title":"秋日美晴郡樓閒眺寄荆南張書記","titledesc":"","collection":"","collectiondesc":"","poemindex":13,"author":"李徳裕","content":"髙檻涼風起，清川旭景開。\n秋聲向埜去，爽氣自山來。\n霄外鴻初返，簷間鷰已歸。\n不因烟雨夕，何處夢陽臺。\n"},{"id":63896,"chapter":"卷七十一","chapternum":71,"charstyle":"近體詩","title":"寄茅山孫鍊師","titledesc":"","collection":"","collectiondesc":"","poemindex":14,"author":"李徳裕","content":"何地最翛然，華陽第八天。\n松風清有露，蘿月淨無烟。\n乍警瑶壇鶴，時嘶玉樹蟬。\n欲馳千里思，惟戀鳳門泉〈茅山志句曲金陵地肺土良水清作井正似長安鳳門外井水味當是洞泉逺通耳〉。\n"},{"id":63897,"chapter":"卷七十一","chapternum":71,"charstyle":"近體詩","title":"遥傷茅山孫尊師","titledesc":"","collection":"","collectiondesc":"","poemindex":15,"author":"李徳裕","content":"蟬脱遺虚白，蜺飛入上清。\n同人悲劍解，舊友覺衣輕。\n黃鵠遥將舉，斑麟儼未行。\n惟應鮑靚室，中夜識琴聲。\n"},{"id":63898,"chapter":"卷七十一","chapternum":71,"charstyle":"近體詩","title":"遥傷茅山孫尊師","titledesc":"","collection":"","collectiondesc":"","poemindex":16,"author":"李徳裕","content":"金格期初至，飈輪去不停。\n山摧武擔石，天隕少微星。\n弟子悲徐甲，門人泣蔡經。\n空聞留玉舄，猶在阜鄉亭。\n"},{"id":63899,"chapter":"卷七十一","chapternum":71,"charstyle":"近體詩","title":"遥傷茅山孫尊師","titledesc":"","collection":"","collectiondesc":"","poemindex":17,"author":"李徳裕","content":"空宇留丹竈，層霞被羽衣。\n舊山聞鹿化，遺舄尚鳬飛。\n數日奇香在，何年白鶴歸。\n想君遊下泊，方歎里閭非〈按茅山志下泊宫在中茅西大司命君昇舉來句曲立茒舍以𠉀二弟處也集舊作下泪正之〉。\n"},{"id":63900,"chapter":"卷七十一","chapternum":71,"charstyle":"近體詩","title":"洛中士君子多以平泉見呼愧獲方外之名因以此詩爲報奉寄劉賔客","titledesc":"","collection":"","collectiondesc":"","poemindex":18,"author":"李徳裕","content":"非髙柳下逸，自愛竹林閒。\n才異居東里，愚因在北山。\n徑荒寒未掃，門設晝長闗。\n不及鴟夷子，悠悠烟水間。\n"},{"id":63901,"chapter":"卷七十一","chapternum":71,"charstyle":"近體詩","title":"余所居平泉村舍近䝉韋常侍大尹特改嘉名因寄詩以謝","titledesc":"","collection":"","collectiondesc":"","poemindex":19,"author":"李徳裕","content":"未謝留侯疾，常懷仲蔚園。\n閒謡紫芝曲，歸夢赤松村。\n忽改蓬蒿色，俄吹黍谷暄。\n多慚孔北海，傳教及衡門。\n"},{"id":63902,"chapter":"卷七十一","chapternum":71,"charstyle":"近體詩","title":"山信至説平泉别墅草木滋長地轉幽深悵然思歸復此作","titledesc":"","collection":"","collectiondesc":"","poemindex":20,"author":"李徳裕","content":"忽聞樵客語，暫慰野人心。\n幽徑芳蘭宻，閒庭秀木深。\n麕䴥來澗底，鳬鵠遍川潯。\n誰念滄溟上，歸歟起歎音。\n"},{"id":63903,"chapter":"卷七十一","chapternum":71,"charstyle":"近體詩","title":"初夏有懷山居","titledesc":"","collection":"","collectiondesc":"","poemindex":21,"author":"李徳裕","content":"山中有所憶，夏景始清幽。\n野竹陰無日，巗泉冷似秋。\n翠岑當累榭，皓月入輕舟。\n只有思歸夕，空簾且夢游〈徳裕于伊闕南置平泉别墅從官藩服出將入相三十年未嘗游居而題寄歌詩皆銘之於石〉。\n"},{"id":63904,"chapter":"卷七十一","chapternum":71,"charstyle":"近體詩","title":"憶晩眺","titledesc":"","collection":"","collectiondesc":"","poemindex":22,"author":"李徳裕","content":"伊川新雨霽，原上見春山。\n緱嶺晴虹斷，龍門宿鳥還。\n牛羊平野外，桑柘夕烟間。\n不及鄉園叟，悠悠盡日閒。\n"},{"id":63905,"chapter":"卷七十一","chapternum":71,"charstyle":"近體詩","title":"憶春耕","titledesc":"","collection":"","collectiondesc":"","poemindex":23,"author":"李徳裕","content":"郊外杏花拆，林間布榖鳴。\n原田春雨後，谿水夕流平。\n野老荷蓑至，和風吹草輕。\n無因共沮溺，相與事巗畊。\n"},{"id":63906,"chapter":"卷七十一","chapternum":71,"charstyle":"近體詩","title":"憶春雨","titledesc":"","collection":"","collectiondesc":"","poemindex":24,"author":"李徳裕","content":"春鳩鳴野樹，細雨入池塘。\n潭上花微落，谿邊草更長。\n梳風白鷺起，拂水綵鴛翔。\n最羨歸飛鷰，年年在故鄉。\n"},{"id":63907,"chapter":"卷七十一","chapternum":71,"charstyle":"近體詩","title":"憶初暖","titledesc":"","collection":"","collectiondesc":"","poemindex":25,"author":"李徳裕","content":"今日初春暖，山中事若何。\n雪開喧鳥至，澌散躍魚多。\n幽翠生松栢，輕烟起薜蘿。\n柴扉常晝掩，惟有野人過。\n"},{"id":63908,"chapter":"卷七十一","chapternum":71,"charstyle":"近體詩","title":"憶村中老人春酒〈有劉楊二叟善釀〉","titledesc":"","collection":"","collectiondesc":"","poemindex":26,"author":"李徳裕","content":"二叟茅茨下，清晨飲濁醪。\n雨殘紅芍藥，風落紫櫻桃。\n巢鷰𠷢泥疾，簷蟲掛網髙。\n閒思春谷事，轉覺宦途勞。\n"},{"id":63909,"chapter":"卷七十一","chapternum":71,"charstyle":"近體詩","title":"憶茗芽","titledesc":"","collection":"","collectiondesc":"","poemindex":27,"author":"李徳裕","content":"谷中春日暖，漸憶掇茶英。\n欲及清明火，能銷醉客醒。\n松花飄鼎泛，蘭氣入甌輕。\n飲罷閒無事，捫蘿谿上行。\n"},{"id":63910,"chapter":"卷七十一","chapternum":71,"charstyle":"近體詩","title":"寒食日三殿侍宴奉進詩一首","titledesc":"","collection":"","collectiondesc":"","poemindex":28,"author":"李徳裕","content":"宛轉龍蛇節，參差燕羽髙。\n風光摇禁柳，霽色暖宫桃。\n春露明仙掌，晨霞照錦袍。\n雪凝陳組練，林植聳干旄。\n廣樂初蹌鳳，神仙欲抃鼇。\n鳴笳朱鷺起，疊鼓紫騂豪。\n象舞嚴金鎧，豐歌耀寶刀。\n不勞孫子法，自得太公韜〈已上四句奉述内樂破陣樂〉。\n分席羅玄冕，行觴舉緑醪。\n彀中時落羽，橦末乍升猱。\n瑞景開陰翳，薰風散鬱陶。\n天顔歡益醉，臣節勁尤髙。\n楛矢方來貢，雕弓已載櫜。\n英威揚絶漠，神算盡臨洮。\n赤縣陽和布，蒼生雨露膏。\n野平惟有麥，田闢久無蒿。\n祿秩榮三事，功勲乏一毫。\n寢謀慙汲黯，秉羽貴孫敖。\n煥若遊玄圃，歡如享太牢。\n輕生何以報，祇自比鴻毛。\n"},{"id":63911,"chapter":"卷七十一","chapternum":71,"charstyle":"近體詩","title":"述夢詩四十韻〈有序〉","titledesc":"去年七月溽暑之後驪降其夕五鼓未盡涼風凄然始覺枕簟微冷俄而假寐斯熟忽夢賦詩懷禁掖舊遊凡四十餘韻初覺尚憶其半經時悉已遺㤀今屬嵗杪無事羇懷多感因綴其所遺爲述夢詩以寄一二僚友","collection":"","collectiondesc":"","poemindex":29,"author":"李徳裕","content":"賦命誠非薄，良時幸已遭。\n君當堯舜日，官接鳳凰曹。\n目睇烟霄濶，心驚羽翼髙〈此六句夢中作〉。\n椅梧連鸖禁，睥睨接龍韜〈内署北連春宫西接羽林軍〉。\n我后憐詞客〈先朝曾宣諭卿等是我門客〉，吾寮並雋髦。\n著書同陸賈，待詔比王褒。\n重價連玄璧，英辭淬寶刀。\n泉流初落澗〈文賦稱言泉流於齒吻〉，露滴更濡毫。\n赤豹忻來獻，彤弓喜暫櫜〈時西戎乞盟幽鎮二帥束身赴闕海内無事者累月詩稱赤豹黃羆蓋蠻貊之貢物〉。\n非烟含瑞氣，馴雉潔霜毛。\n靜室便幽獨，虚樓散鬱陶〈學士各有一室西垣有小樓時燕語於此〉。\n花光晨艷艷，松韻晩騷騷。\n畵壁看飛鸖，山圗見巨鼇〈内署垣𡓜皆有画松鸖先是西壁画海中曲龍山憲宗欲臨幸中使懼而塗焉〉。\n倚簷陰藥樹，落䈷〈同格，音落，篱笆〉蔓葡萄〈此八句悉是内署物色唯曾遊者依然可想也〉。\n荷靜蓬池膾，氷寒郢水醪〈每學士初上賜食皆蓬萊池魚膾夏至後頒賜氷及燒香酒以酒味稍濃常和氷而飲禁中有郢酒坊也〉。\n荔枝來自逺，盧橘賜常叨〈先朝初臨御南方曾獻荔枝亦䝉頒賜〉。\n麝氣隨蘭澤，霜華入杏膏。\n恩光唯覺重，擕挈未為勞〈此八句以述恩賜每有賜與常擕挈而歸〉。\n夕閱梨園騎，宵聞禁仗獒〈每梨園獵回或扺暮夜院門常見歸騎〉。\n扇廻交綵翟，雕起颺金絛。\n轡待袁絲攬，書期蜀客操。\n盡規常謇謇，退舍尚忉忉〈此八句述内庭所覩〉。\n龜顧垂金鈕，鸞飛曳錦袍〈曾䝉賜錦袍曳者盖取詩人不曳不婁之義也〉。\n御溝楊柳弱，天廐驌驦豪〈學士皆䝉借飛龍馬〉。\n屢換青春直，閒隨上苑遨〈普濟寺與芙蓉院相連常所游眺芙蓉亦謂之南苑也〉。\n烟低行殿竹，風折繞垣桃〈此八句述沐澣日遊戲〉。\n聚散俄成昔，悲愁益自熬。\n每懷仙駕逺，更望茂陵號。\n地接三茅嶺，川迎伍子濤〈代稱海濤是伍子胥憤氣所作〉。\n花迷𤓰歩暗，石固蒜山牢〈此兩句是夢中所作〉。\n蘭野凝青管，梅洲動翠篙。\n泉魚驚彩仗，溪鳥避干旄。\n感舊心猶絶，思歸首更搔。\n無聊燃蜜炬，誰復勸金舠〈余自到此絶無夜晏酒器中大者呼為舠賓僚乃常顧形迹未嘗以此而相勸也〉。\n嵐氣朝生棟，城陰暝入濠。\n望煙歸海嶠，送鴈渡江臯。\n宛馬嘶寒櫪，吳鈎在錦弢。\n未能追狡兎，空覺長江蒿。\n水國逾千里，風帆過萬艘。\n閲川終古恨，唯見暮滔滔。\n"},{"id":63912,"chapter":"卷七十一","chapternum":71,"charstyle":"近體詩","title":"故人寄茶〈一作曹鄴〉","titledesc":"","collection":"","collectiondesc":"","poemindex":30,"author":"李徳裕","content":"劍外九華英，緘題下玉京。\n開時微月上，碾處亂泉聲。\n半夜邀僧至，孤唫對竹烹。\n碧流霞腳碎，香泛乳花輕。\n六腑睡神去，數朝詩思清。\n其餘不敢費，留伴讀書行。\n"},{"id":63913,"chapter":"卷七十一","chapternum":71,"charstyle":"近體詩","title":"謫仙嶺道中作","titledesc":"","collection":"","collectiondesc":"","poemindex":31,"author":"李徳裕","content":"嶺水爭分路轉迷，桄榔椰葉暗蠻溪。\n愁衝毒霧逢蛇草，畏落沙蟲避燕泥。\n五月畬田收火米，三更津吏報潮雞。\n不堪腸斷思鄉處，紅槿花中越鳥啼。\n"},{"id":63914,"chapter":"卷七十一","chapternum":71,"charstyle":"近體詩","title":"無題","titledesc":"","collection":"","collectiondesc":"","poemindex":32,"author":"李徳裕","content":"松倚蒼崖老，蘭臨碧澗衰。\n不勞鄰舎笛，吹起舊時悲。\n"},{"id":63915,"chapter":"卷七十一","chapternum":71,"charstyle":"近體詩","title":"長安秋夜","titledesc":"","collection":"","collectiondesc":"","poemindex":33,"author":"李徳裕","content":"内官傳詔問戎機，載筆金鑾夜始歸。\n萬戸千門皆寂寂，月中清露㸃朝衣。\n"},{"id":63916,"chapter":"卷七十一","chapternum":71,"charstyle":"近體詩","title":"懷京國","titledesc":"","collection":"","collectiondesc":"","poemindex":34,"author":"李徳裕","content":"海上東風犯雪來，臘前先折鏡湖梅。\n遥思禁苑青春夜，坐待宫人畫詔回。\n"},{"id":63917,"chapter":"卷七十一","chapternum":71,"charstyle":"近體詩","title":"登崖州城作","titledesc":"","collection":"","collectiondesc":"","poemindex":35,"author":"李徳裕","content":"獨上髙樓望帝京，鳥飛猶是半年程。\n青山佀欲留人住，百匝千遭遶郡城〈南部新書崖州郡有北亭子謂之望闕亭李太尉每登臨未嘗不北睇悲咽有云今傳太尉崖州詩皆仇家所作只此一首親作〉。\n"},{"id":63918,"chapter":"卷七十一","chapternum":71,"charstyle":"近體詩","title":"和樂天除夜","titledesc":"","collection":"","collectiondesc":"","poemindex":36,"author":"牛僧孺","content":"惜嵗嵗今盡，少年應不知。\n凄凉數流輩，歡喜見孫兒。\n暗減一身力，潛添滿鬢絲。\n莫愁花笑老，花自幾多時。\n"},{"id":63919,"chapter":"卷七十一","chapternum":71,"charstyle":"近體詩","title":"李蘇州遺太湖石奇狀絶倫因題二十韻奉呈夢得樂天","titledesc":"","collection":"","collectiondesc":"","poemindex":37,"author":"牛僧孺","content":"胚渾何時結，嵌空此日成。\n掀蹲龍虎鬬，挾怪鬼神驚。\n帶雨新氷净，輕敲碎玉鳴。\n攙叉鋒刃簇，縷絡釣絲縈。\n近水揺奇冷，依松助澹清。\n通身鱗甲隠，透穴洞天明。\n醜凸隆胡凖，深凹刻兕觵。\n雷風疑欲變，陰黑訝將行。\n噤瘮微寒早，輪囷數片横。\n地祗愁墊壓，鰲足困支撐。\n珍重姑蘇守，相憐嬾慢情。\n爲探湖裏物，不怕浪中鯨。\n利涉餘千里，山河僅百程。\n池塘初展見，金玉自凡輕。\n側眩魂猶悚，周觀意漸平。\n似逢三益友，如對十年兄。\n旺興添魔力，消煩破宿酲。\n嫓人當綺皓，視秩即公卿。\n念此園林寶，還須别識精。\n詩仙有劉白，爲汝數逢迎〈本傳云僧孺留守洛都築第於歸仁里嘉禾怪石置之堦庭館宇清華竹木幽邃常與詩人白居易吟咏其間〉。\n"},{"id":63920,"chapter":"卷七十一","chapternum":71,"charstyle":"近體詩","title":"席上贈劉夢得","titledesc":"","collection":"","collectiondesc":"","poemindex":38,"author":"牛僧孺","content":"粉署爲郎四十春，今來名輩更無人。\n休論世上昇沉事，且鬬樽前見在身。\n珠玉會應成咳唾，山川猶覺露精神。\n莫嫌恃酒輕言語，曾把文章謁後塵〈雲溪友議云僧孺赴舉之秋嘗投贄於劉補闕禹錫對客展卷飛筆塗竄其文歴二十餘嵗劉轉汝州公鎮淮南枉道駐旌信宿酒酣賦詩劉方悟往年改公文卷僧孺贈詩云〉。\n"},{"id":63921,"chapter":"卷七十一","chapternum":71,"charstyle":"近體詩","title":"春江曲","titledesc":"","collection":"","collectiondesc":"","poemindex":39,"author":"王涯","content":"揺漾越江春，相將看白蘋。\n歸時不覺夜，出浦月隨人。\n"},{"id":63922,"chapter":"卷七十一","chapternum":71,"charstyle":"近體詩","title":"春江曲","titledesc":"","collection":"","collectiondesc":"","poemindex":40,"author":"王涯","content":"家寄清江㟁，征人幾嵗遊。\n不知潮水信，毎月到沙頭。\n"},{"id":63923,"chapter":"卷七十一","chapternum":71,"charstyle":"近體詩","title":"閨思","titledesc":"","collection":"","collectiondesc":"","poemindex":41,"author":"王涯","content":"洞房今夜月，如練復如霜。\n爲照離人恨，亭亭到曉光。\n"},{"id":63924,"chapter":"卷七十一","chapternum":71,"charstyle":"近體詩","title":"閨人寄逺","titledesc":"","collection":"","collectiondesc":"","poemindex":42,"author":"王涯","content":"花明綺陌春，柳拂御溝新。\n爲報遼陽客，流芳不待人。\n"},{"id":63925,"chapter":"卷七十一","chapternum":71,"charstyle":"近體詩","title":"閨人寄逺","titledesc":"","collection":"","collectiondesc":"","poemindex":43,"author":"王涯","content":"逺戍功名薄，幽閨年貌傷。\n粧成對春樹，不語淚千行。\n"},{"id":63926,"chapter":"卷七十一","chapternum":71,"charstyle":"近體詩","title":"閨人寄逺","titledesc":"","collection":"","collectiondesc":"","poemindex":44,"author":"王涯","content":"鶯啼綠樹深，燕語雕梁晩。\n不省出門行，沙塲知近逺。\n"},{"id":63927,"chapter":"卷七十一","chapternum":71,"charstyle":"近體詩","title":"閨人寄逺","titledesc":"","collection":"","collectiondesc":"","poemindex":45,"author":"王涯","content":"形影一朝别，煙波千里分。\n君看望君處，祇是起行雲。\n"},{"id":63928,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":46,"author":"王涯","content":"内人宜着紫衣裳，冠子梳頭雙眼長。\n新睡起來思舊夢，見人忘却道勝常。\n"},{"id":63929,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":47,"author":"王涯","content":"春來新挿翠雲釵，尚着雲頭踏殿鞋。\n欲得君王回一顧，爭扶玉輦下金階。\n"},{"id":63930,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":48,"author":"王涯","content":"五更初起覺風寒，香炷燒來夜已殘。\n欲捲珠簾驚雪滿，自將紅燭上樓看。\n"},{"id":63931,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":49,"author":"王涯","content":"各將金鎖鎖宫門，院院青娥待至尊。\n頭白監門掌來去，問誰頻是最承恩。\n"},{"id":63932,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":50,"author":"王涯","content":"夜久盤中蠟滴稀，金刀剪起盡霏霏。\n傳聲總是君王喚，紅燭臺前着舞衣。\n"},{"id":63933,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":51,"author":"王涯","content":"箏翻禁曲覺聲難，玉柱皆非舊處安。\n記得君王曾道好，長因下輦得先彈。\n"},{"id":63934,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":52,"author":"王涯","content":"一叢髙鬢綠雲光，宫樣衣衫淡淡黄。\n爲看九天公主貴，外邊爭學内家妝。\n"},{"id":63935,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":53,"author":"王涯","content":"宜春院裏駐仙輿，夜宴笙歌總不如。\n傳説金箋題寵號，鐙前御筆與新書。\n"},{"id":63936,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":54,"author":"王涯","content":"永巷重門漸半開，宫官着鎖隔門回。\n誰知曾笑他人處，今日將身自入來。\n"},{"id":63937,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":55,"author":"王涯","content":"春風簾裡舊青娥，無奈新人奪寵何。\n寒食禁花開滿樹，玉堂終日閉時多。\n"},{"id":63938,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":56,"author":"王涯","content":"碧繡簷前柳散垂，守門宫女欲攀時。\n曾經玉輦從容處，不敢臨風折一枝。\n"},{"id":63939,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":57,"author":"王涯","content":"鴉飛深在禁城墻，多遶重樓複殿旁。\n時向春簷瓦溝上，散開雙翅占朝光。\n"},{"id":63940,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":58,"author":"王涯","content":"白雪猧兒拂地行，慣眠紅毯不曾驚。\n深宫更有何人到，只曉金階吠晩螢。\n"},{"id":63941,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":59,"author":"王涯","content":"百尺仙梯倚閣邊，内人爭下擲金錢。\n風來競看銅烏轉，遥指朱竿在半天。\n"},{"id":63942,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":60,"author":"王涯","content":"春風擺蕩禁花枝，寒食鞦韆滿地時。\n又落深宫石渠裏，盡随流水入龍池。\n"},{"id":63943,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":61,"author":"王涯","content":"彫墻不斷接宫城，金㮄皆書殿院名。\n萬轉千廻相隔處，各調絃管對聞聲。\n"},{"id":63944,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":62,"author":"王涯","content":"霏霏春雨九重天，漸暖龍池御栁煙。\n玉輦遊時應不避，千廊萬屋自相連。\n"},{"id":63945,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":63,"author":"王涯","content":"禁門煙起紫沈沈，樓閣當中複道深。\n長到暮天凝不散，掖庭宫裏動秋砧。\n"},{"id":63946,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":64,"author":"王涯","content":"炎炎夏日滿天時，桐葉交加覆玉墀。\n向晩移鐙上銀簟，叢叢綠鬢坐彈棊。\n"},{"id":63947,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":65,"author":"王涯","content":"曈曈日出大明宫，天樂遥聞在碧空。\n禁樹無風正和暖，玉樓金殿曉光中。\n"},{"id":63948,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":66,"author":"王涯","content":"逈出芙蓉閣上頭，九天懸處正當秋。\n年年七夕晴光裏，宫女穿針盡上樓。\n"},{"id":63949,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":67,"author":"王涯","content":"教來鸚鵡語初成，久閉金籠慣認名。\n總向春園看花去，獨於深院喚人聲。\n"},{"id":63950,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":68,"author":"王涯","content":"銀瓶瀉水欲朝妝，燭焰紅髙粉壁光。\n共怪滿身珠翠冷，黄花瓦上有新霜。\n"},{"id":63951,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":69,"author":"王涯","content":"迎風殿裏罷雲和，起聴新蟬步淺莎。\n為愛九天和露滴，萬年枝上最聲多。\n"},{"id":63952,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":70,"author":"王涯","content":"御果收時屬内官，傍簷低壓玉闌干。\n明朝摘向金華殿，盡日枝邊次第看。\n"},{"id":63953,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":71,"author":"王涯","content":"内裏松香滿殿聞，四行階下暖氤氲。\n春深欲去黄金粉，繞樹宫娥着絳裙。\n"},{"id":63954,"chapter":"卷七十一","chapternum":71,"charstyle":"近體詩","title":"宫詞","titledesc":"","collection":"","collectiondesc":"","poemindex":72,"author":"王涯","content":"禁樹傳聲在九霄，内中殘火獨遥遥。\n千官待取門猶閉，未到宫前下馬橋。\n"},{"id":63955,"chapter":"卷七十一","chapternum":71,"charstyle":"近體詩","title":"漢苑行","titledesc":"","collection":"","collectiondesc":"","poemindex":73,"author":"王涯","content":"二月春風變栁條，九天清樂奏雲韶。\n蓬萊殿後花如錦，紫閣街前雪未消。\n"},{"id":63956,"chapter":"卷七十一","chapternum":71,"charstyle":"近體詩","title":"漢苑行","titledesc":"","collection":"","collectiondesc":"","poemindex":74,"author":"王涯","content":"廻雁髙飛太液池，新花低發上林枝。\n年光到處皆堪賞，春色人間總不知。\n"},{"id":63957,"chapter":"卷七十一","chapternum":71,"charstyle":"近體詩","title":"漢苑行","titledesc":"","collection":"","collectiondesc":"","poemindex":75,"author":"王涯","content":"春風澹澹影悠悠，鶯囀髙枝燕入樓。\n千歩回廊聞鳳吹，珠簾處處上銀鈎。\n"},{"id":63958,"chapter":"卷七十一","chapternum":71,"charstyle":"近體詩","title":"塞下曲","titledesc":"","collection":"","collectiondesc":"","poemindex":76,"author":"王涯","content":"三戍漁陽再渡遼，騂弓在臂劍横腰。\n匈奴似欲知名姓，休傍隂山更射鵰。\n"},{"id":63959,"chapter":"卷七十一","chapternum":71,"charstyle":"近體詩","title":"塞下曲","titledesc":"","collection":"","collectiondesc":"","poemindex":77,"author":"王涯","content":"朔雪飄飄開雁門，平沙歴亂卷蓬根。\n功名恥計擒生數，直斬樓蘭報國恩。\n"},{"id":63960,"chapter":"卷七十一","chapternum":71,"charstyle":"近體詩","title":"塞下曲","titledesc":"","collection":"","collectiondesc":"","poemindex":78,"author":"王涯","content":"陰磧茫茫塞草腓，桔橰原上暮烟飛。\n闗河北望天連海，蘇武曾將漢節歸。\n"},{"id":63961,"chapter":"卷七十一","chapternum":71,"charstyle":"近體詩","title":"秋夜曲","titledesc":"","collection":"","collectiondesc":"","poemindex":79,"author":"王涯","content":"丁丁漏永夜何長，漫漫輕雲露月光。\n秋逼暗蟲通夕響，寒衣未寄莫飛霜。\n"},{"id":63962,"chapter":"卷七十一","chapternum":71,"charstyle":"近體詩","title":"秋夜曲","titledesc":"","collection":"","collectiondesc":"","poemindex":80,"author":"王涯","content":"桂魄初生秋露微，輕羅巳薄未更衣。\n銀箏夜久殷勤弄，心怯空房不忍歸。\n"},{"id":63963,"chapter":"卷七十一","chapternum":71,"charstyle":"近體詩","title":"閨人春思","titledesc":"","collection":"","collectiondesc":"","poemindex":81,"author":"王涯","content":"愁見游空百丈絲，春風挽斷更傷離。\n桃花落盡青苔地，盡日無人誰得知。\n"},{"id":63964,"chapter":"卷七十一","chapternum":71,"charstyle":"近體詩","title":"秋思","titledesc":"","collection":"","collectiondesc":"","poemindex":82,"author":"王涯","content":"網軒涼吹動輕衣，夜聴更長玉漏稀。\n月度天河光轉溼，鵲驚秋樹葉頻飛。\n"},{"id":63965,"chapter":"卷七十一","chapternum":71,"charstyle":"近體詩","title":"秋思","titledesc":"","collection":"","collectiondesc":"","poemindex":83,"author":"王涯","content":"宫連太液見滄波，暑氣微消秋意多。\n一夜輕風蘋末起，露珠翻盡滿池荷。\n"},{"id":63966,"chapter":"卷七十一","chapternum":71,"charstyle":"古體詩","title":"坊州按獄","titledesc":"","collection":"","collectiondesc":"","poemindex":84,"author":"舒元輿","content":"中部接戎塞，頑山四周遭。\n風冷木長瘦，石磽人亦勞。\n牧守茍懷仁，癢之時為瘙。\n其愛如赤子，始得無啼號。\n奈何貪狼心，潤屋沉脂膏。\n攫搏如猛虎，吞噬若狂獒。\n山秃逾髙採，水窮益深撈。\n龜魚旣絶跡，鹿兔無遺毛。\n氓苦稅外緡，吏憂笑中刀。\n大君明四目，燭之洞秋毫。\n眷兹一州命，慮齊墜波濤。\n臨軒詔小臣，汝往窮貪饕。\n分明舉公法，爲我緩窮騷。\n小臣誠小心，奉命如煎熬。\n飲氷不待夕，驅馬凌晨臯。\n及此督簿書，游魂出狴牢。\n門墻見狼狽，案牘聞腥臊。\n探情與之言，變態如姦猱。\n真非旣巧飾，僞意乃深韜。\n去惡猶農夫，稂莠須耘薅。\n恢恢布疎網，罪者何由逃。\n自顧孱鈍姿，利器非能操。\n六旬始歸奏，霜落秋原蒿。\n寄謝守土臣，努力清郡曹。\n須知聴甚卑，勿謂天之髙。\n"},{"id":63967,"chapter":"卷七十一","chapternum":71,"charstyle":"古體詩","title":"坊州按獄蘇氏荘記室二賢自鄜州走馬相訪留連數日發後獨坐寂寞因成詩寄之","titledesc":"","collection":"","collectiondesc":"","poemindex":85,"author":"舒元輿","content":"十年一相見，世路信多岐。\n雲雨易分散，山川長間之。\n我衘鳳闕恩，按獄橋山陲。\n君在龍驤府，掌奏羽檄詞。\n相去百餘里，魂夢自相馳。\n形客在胷臆，書札通相思。\n煩君愛我深，輕車忽載脂。\n塞門秋色老，霜氣方凝姿。\n此地少平川，岡阜相參差。\n誰知路非逺，行者多云疲。\n君能犯勁風，信宿凌欹危。\n情親不自倦，下馬開雙睂。\n相對坐沉吟，屈指驚嵗時。\n萬事且莫問，一盃欣共持。\n陽烏忽西傾，明蟾掛髙枝。\n捲簾引瑶玉，滅燭臨霜墀。\n中庭有疎蘆，淅淅聞風吹。\n長河卷雲色，凝碧無瑕疵。\n一言開我懷，曠然澹希夷。\n悠悠夜方永，冷思偏相宜。\n睂睫無他人，與君閒解題。\n陶然叩寂寞，更請吟清詩。\n得意且忘言，何况竹與絲。\n頃刻過三夕，起坐輕四肢。\n明朝告行去，慘然還别離。\n出門送君去，君馬揚金羈。\n廻來坐空堂，寂寞無人知。\n重重碧雲合，何處尋佳期。\n"},{"id":63968,"chapter":"卷七十一","chapternum":71,"charstyle":"近體詩","title":"贈潭州李尚書","titledesc":"","collection":"","collectiondesc":"","poemindex":86,"author":"舒元輿","content":"湘江舞罷忽成悲，便脱蠻靴出絳帷。\n誰是蔡邕琴酒客，魏公懐舊嫁文姬〈雲溪友議李翺在長沙有故韋中丞愛姬所生女流落爲妓翺憫之擇士人嫁焉元輿自京馳詩贈翺〉。\n"},{"id":63969,"chapter":"卷七十一","chapternum":71,"charstyle":"近體詩","title":"歸海上舊居","titledesc":"","collection":"","collectiondesc":"","poemindex":87,"author":"章孝標","content":"鄉路繞蒹葭，縈紆出海涯。\n人衣披蜃氣，馬跡印鹽花。\n草沒題詩石，潮摧坐釣槎。\n還歸舊窓裏，凝思向餘霞。\n"},{"id":63970,"chapter":"卷七十一","chapternum":71,"charstyle":"近體詩","title":"西山廣福院","titledesc":"","collection":"","collectiondesc":"","poemindex":88,"author":"章孝標","content":"野寺孤峰上，危樓聳翠微。\n捲簾滄海近，洗鉢白雲飛。\n竹影臨經案，松花㸃衲衣。\n日斜登望處，湖畔一僧歸。\n"},{"id":63971,"chapter":"卷七十一","chapternum":71,"charstyle":"近體詩","title":"田家","titledesc":"","collection":"","collectiondesc":"","poemindex":89,"author":"章孝標","content":"田家無五行，水旱卜蛙聲。\n牛犢乗春放，兒孫𠉀暖耕。\n池塘烟未起，桑柘雨初晴。\n嵗晩香醪熟，村村自送迎。\n"},{"id":63972,"chapter":"卷七十一","chapternum":71,"charstyle":"近體詩","title":"少年行","titledesc":"","collection":"","collectiondesc":"","poemindex":90,"author":"章孝標","content":"平明小獵出中軍，異國名香滿袖薰。\n畫榼倒懸鸚鵡觜，花衫對舞鳳凰丈。\n手攏白馬嘶春雪，臂竦青骹入暮雲。\n落日胡姬樓上飲，風吹簫管滿城聞。\n"},{"id":63973,"chapter":"卷七十一","chapternum":71,"charstyle":"近體詩","title":"貽美人","titledesc":"","collection":"","collectiondesc":"","poemindex":91,"author":"章孝標","content":"諸侯帳下慣新妝，皆怯劉家薄媚娘。\n寶髻巧梳金翡翠，羅裙宜著繡鴛鴦。\n輕輕舞汗初沾袖，細細歌聲欲遶梁。\n何事不歸巫峽去，故來人世斷人腸。\n"},{"id":63974,"chapter":"卷七十一","chapternum":71,"charstyle":"近體詩","title":"柘枝","titledesc":"","collection":"","collectiondesc":"","poemindex":92,"author":"章孝標","content":"柘枝初出鼓聲招，花鈿羅衫聳細腰。\n移步錦鞾空綽約，迎風繡㡌動飄颻。\n亞聲踏節鸞形轉，背面羞人鳳影嬌。\n祇恐相公看未足，便隨風雨上青霄。\n"},{"id":63975,"chapter":"卷七十一","chapternum":71,"charstyle":"近體詩","title":"淮南李相公席上賦春雪","titledesc":"","collection":"","collectiondesc":"","poemindex":93,"author":"章孝標","content":"六出花飛處處飄，粘窓着砌上寒條。\n朱門到曉難盈尺，盡是三軍喜氣消〈摭言云李紳鎮揚州請孝標賦春雪詩命題於臺盤上孝標唯然索筆一揮云〉。\n"},{"id":63976,"chapter":"卷七十一","chapternum":71,"charstyle":"近體詩","title":"歸燕詞辭工部侍郎","titledesc":"","collection":"","collectiondesc":"","poemindex":94,"author":"章孝標","content":"舊壘危巢泥已落，今年故向社前歸。\n連雲大厦無棲處，更傍誰家門户飛〈古今詩話云孝標元和十三年下第時輩多為詩以刺主司獨孝標為歸燕詞留獻侍郎庾承宣庾得詩展轉吟諷恨其遺落來年又重典禮曹孝標登第〉。\n"},{"id":63977,"chapter":"卷七十一","chapternum":71,"charstyle":"近體詩","title":"贈陸暢浙西進詩除官","titledesc":"","collection":"","collectiondesc":"","poemindex":95,"author":"章孝標","content":"帝城雲物得陽春，水國煙花失主人。\n昨日天風吹樂府，六宫絲管一時新。\n"},{"id":63978,"chapter":"卷七十一","chapternum":71,"charstyle":"古體詩","title":"雞鳴曲","titledesc":"","collection":"","collectiondesc":"","poemindex":96,"author":"李廓","content":"星稀月沒入五更，膠膠角角雞初鳴。\n征人牽馬出門立，辭妾欲向安西行。\n再鳴引頸簷頭下，月中角聲催上馬。\n纔分地色第二鳴，旌斾紅塵已出城。\n婦人上城亂招手，夫壻不聞遥哭聲。\n長恨雞鳴别時苦，不遣雞棲近窓戸。\n"},{"id":63979,"chapter":"卷七十一","chapternum":71,"charstyle":"古體詩","title":"鏡聴詞","titledesc":"","collection":"","collectiondesc":"","poemindex":97,"author":"李廓","content":"匣中取鏡辭竈王，羅衣掩盡明月光。\n昔時長着照容色，今夜潛將聴消息。\n門前地黒人來稀，無人錯道朝夕歸。\n更深弱體冷如鐵，繡帶菱花懷裏爇。\n銅片銅片如有靈，願得照見行人千里形。\n"},{"id":63980,"chapter":"卷七十一","chapternum":71,"charstyle":"近體詩","title":"長安少年行","titledesc":"","collection":"","collectiondesc":"","poemindex":98,"author":"李廓","content":"金紫少年郎，繞堦鞍馬光。\n身從左中尉，官屬右春坊。\n剗戴揚州帽，重薰異國香。\n垂鞭踏青草，來去杏園旁。\n"},{"id":63981,"chapter":"卷七十一","chapternum":71,"charstyle":"近體詩","title":"長安少年行","titledesc":"","collection":"","collectiondesc":"","poemindex":99,"author":"李廓","content":"追逐輕薄伴，閒遊不着緋。\n長攏出獵馬，數換打毬衣。\n曉日尋花去，春風帶酒歸。\n青樓無晝夜，歌舞歇時稀。\n"},{"id":63982,"chapter":"卷七十一","chapternum":71,"charstyle":"近體詩","title":"長安少年行","titledesc":"","collection":"","collectiondesc":"","poemindex":100,"author":"李廓","content":"日髙春睡足，帖馬賞年華。\n倒插銀魚袋，行随金犢車。\n還擕新市酒，逺醉曲江花。\n幾度歸侵黑，金吾送到家。\n"},{"id":63983,"chapter":"卷七十一","chapternum":71,"charstyle":"近體詩","title":"長安少年行","titledesc":"","collection":"","collectiondesc":"","poemindex":101,"author":"李廓","content":"好飲耽長夜，天明燭滿樓。\n留人看獨脚，賭馬換偏頭。\n樂奏曾無歇，杯巡不暫休。\n時時遥冷笑，怪客有春愁。\n"},{"id":63984,"chapter":"卷七十一","chapternum":71,"charstyle":"近體詩","title":"長安少年行","titledesc":"","collection":"","collectiondesc":"","poemindex":102,"author":"李廓","content":"遨遊擕艷妓，裝束是男兒。\n杯酒逢花住，笙歌簇馬吹。\n鸎聲催曲急，春色送歸遲。\n不以聞街鼓，華筵待月移。\n"},{"id":63985,"chapter":"卷七十一","chapternum":71,"charstyle":"近體詩","title":"長安少年行","titledesc":"","collection":"","collectiondesc":"","poemindex":103,"author":"李廓","content":"賞春唯逐勝，大宅可曾歸。\n不樂還逃席，多狂慣扠衣。\n歌人踏日起，語燕捲簾飛。\n好婦唯相妬，倡樓不醉稀。\n"},{"id":63986,"chapter":"卷七十一","chapternum":71,"charstyle":"近體詩","title":"長安少年行","titledesc":"","collection":"","collectiondesc":"","poemindex":104,"author":"李廓","content":"㦸門連日閉，苦飲惜殘春。\n開鎖通新客，教姬屈醉人。\n請歌牽白馬，自舞踏紅茵。\n時輩皆相許，平生不負身。\n"},{"id":63987,"chapter":"卷七十一","chapternum":71,"charstyle":"近體詩","title":"長安少年行","titledesc":"","collection":"","collectiondesc":"","poemindex":105,"author":"李廓","content":"新年髙殿上，始見有光輝。\n玉雁排方帶，金鵝立仗衣。\n酒深和椀賜，馬疾打珂飛。\n朝下人爭看，香街意氣歸。\n"},{"id":63988,"chapter":"卷七十一","chapternum":71,"charstyle":"近體詩","title":"長安少年行","titledesc":"","collection":"","collectiondesc":"","poemindex":106,"author":"李廓","content":"遊士慵騎馬，隨姬入坐車。\n樓邊聴歌吹，簾外插釵花。\n樂眼從人鬧，歸心畏日斜。\n蒼頭來去報，飲伴到倡家。\n"},{"id":63989,"chapter":"卷七十一","chapternum":71,"charstyle":"近體詩","title":"長安少年行","titledesc":"","collection":"","collectiondesc":"","poemindex":107,"author":"李廓","content":"小婦教鸚鵡，頭邊喚醉醒。\n犬嬌眠玉簟，鷹掣撼金鈴。\n碧地攢花障，紅泥待客亭。\n雖然長按曲，不飲不曾聴。\n"},{"id":63990,"chapter":"卷七十一","chapternum":71,"charstyle":"近體詩","title":"落第","titledesc":"","collection":"","collectiondesc":"","poemindex":108,"author":"李廓","content":"牓前潛制淚，衆裏自嫌身。\n氣味如中酒，情懷似别人。\n暖風張樂席，晴日看花塵。\n盡是添愁處，深居乞過春。\n"},{"id":63991,"chapter":"卷七十一","chapternum":71,"charstyle":"近體詩","title":"夏日途中","titledesc":"","collection":"","collectiondesc":"","poemindex":109,"author":"李廓","content":"樹夾炎風路，行人正午稀。\n初蟬數聲過，戲蝶一團飛。\n日色欺青鏡，槐膏㸃白衣。\n無成歸故里，自覺少光輝。\n"},{"id":63992,"chapter":"卷七十一","chapternum":71,"charstyle":"近體詩","title":"上令狐舎人","titledesc":"","collection":"","collectiondesc":"","poemindex":110,"author":"李廓","content":"名利生愁地，貪居嵗月移。\n買書添架上，斷酒過花時。\n宿客嫌吟苦，乖童恨睡遲。\n近來唯儉靜，將此答深知。\n"},{"id":63993,"chapter":"卷七十一","chapternum":71,"charstyle":"近體詩","title":"送振武將軍","titledesc":"","collection":"","collectiondesc":"","poemindex":111,"author":"李廓","content":"葉葉歸邊騎，風頭萬里乾。\n金裝腰帶重，錦縫耳衣寒。\n蘆酒燒蓬煖，霜鴻撚箭看。\n黃河古城道，秋雪白漫漫。\n"},{"id":63994,"chapter":"卷七十一","chapternum":71,"charstyle":"近體詩","title":"贈商山東於嶺僧","titledesc":"","collection":"","collectiondesc":"","poemindex":112,"author":"李廓","content":"商嶺東西路欲分，兩間茅屋一溪雲。\n師言耳重知師意，人是人非不欲聞。\n"},{"id":63995,"chapter":"卷七十一","chapternum":71,"charstyle":"近體詩","title":"旅情","titledesc":"","collection":"","collectiondesc":"","poemindex":113,"author":"周賀","content":"黄葉下堦頻，徐徐起病身。\n殘秋螢出盡，獨夜雁來新。\n别業去千里，舊鄉空四鄰。\n孤舟尋幾度，又識岳陽人。\n"},{"id":63996,"chapter":"卷七十一","chapternum":71,"charstyle":"近體詩","title":"冬日山居思鄉","titledesc":"","collection":"","collectiondesc":"","poemindex":114,"author":"周賀","content":"大野始嚴凝，雲天曉色澄。\n樹寒稀宿鳥，山迥少來僧。\n背日收窓雪，開爐釋硯氷。\n忽然歸故國，孤想寓西陵。\n"},{"id":63997,"chapter":"卷七十一","chapternum":71,"charstyle":"近體詩","title":"入靜隠寺途中作","titledesc":"","collection":"","collectiondesc":"","poemindex":115,"author":"周賀","content":"亂雲迷逺寺，入路認青松。\n鳥道緣巢影，僧鞋印雪蹤。\n草烟連夜燒，溪霧隔霜鐘。\n更遇樵人問，猶言過幾峰。\n"},{"id":63998,"chapter":"卷七十一","chapternum":71,"charstyle":"近體詩","title":"春喜友人至山舎","titledesc":"","collection":"","collectiondesc":"","poemindex":116,"author":"周賀","content":"鳥鳴春日晚，喜見竹門開。\n路自髙巗入，人騎瘦馬來。\n折花林影動，移石澗聲回。\n更欲留深語，重城暮色催。\n"},{"id":63999,"chapter":"卷七十一","chapternum":71,"charstyle":"近體詩","title":"宿李樞書齋","titledesc":"","collection":"","collectiondesc":"","poemindex":117,"author":"周賀","content":"書齋經暮雨，四面絶纎埃。\n眠客聞風覺，飛蟲入燭來。\n夜涼書讀遍，月正戸全開。\n住逺稀相見，留連宿始回。\n"},{"id":64000,"chapter":"卷七十一","chapternum":71,"charstyle":"近體詩","title":"題何氏池亭","titledesc":"","collection":"","collectiondesc":"","poemindex":118,"author":"周賀","content":"信是虚閒地，亭髙亦有苔。\n繞池逢石坐，穿竹到山回。\n果落纖萍散，龜行細草開。\n主人偏好事，終不厭頻來。\n"},{"id":64001,"chapter":"卷七十一","chapternum":71,"charstyle":"近體詩","title":"贈朱慶餘校書","titledesc":"","collection":"","collectiondesc":"","poemindex":119,"author":"周賀","content":"風泉盡結氷，寒夢徹西陵。\n越信楚城得，逺懐中夜興。\n樹停沙島鶴，茶會石橋僧。\n寺閣連官舍，行吟過幾層。\n"},{"id":64002,"chapter":"卷七十一","chapternum":71,"charstyle":"近體詩","title":"酬吳之問見贈","titledesc":"","collection":"","collectiondesc":"","poemindex":120,"author":"周賀","content":"已當聴雁夜，多事不同居。\n故疾離城晩，秋霖見月疎。\n趂鐘關靜户，帶葉卷殘書。\n盪槳期南去，荒園久廢鉏。\n"},{"id":64003,"chapter":"卷七十一","chapternum":71,"charstyle":"近體詩","title":"出關後寄賈島","titledesc":"","collection":"","collectiondesc":"","poemindex":121,"author":"周賀","content":"故國知何處，西風已度關。\n歸人值落葉，逺路入寒山。\n多難喜相識，久貧寧自閒。\n惟將來往信，遥慰别離顔。\n"},{"id":64004,"chapter":"卷七十一","chapternum":71,"charstyle":"近體詩","title":"春日寄友人","titledesc":"","collection":"","collectiondesc":"","poemindex":122,"author":"周賀","content":"春居無俗喧，時立澗前村。\n路逺少來客，山深多過猿。\n帶巗松色老，臨水杏花繁。\n除憶文流外，何人更可言。\n"},{"id":64005,"chapter":"卷七十一","chapternum":71,"charstyle":"近體詩","title":"早春越中留别盧元休","titledesc":"","collection":"","collectiondesc":"","poemindex":123,"author":"周賀","content":"此行經嵗久，唯約半年回。\n野渡人初過，前山雪未開。\n雁羣逢燒斷，林色映川來。\n是夜蘆中宿，嚴家有釣臺。\n"},{"id":64006,"chapter":"卷七十一","chapternum":71,"charstyle":"近體詩","title":"留别南徐故人","titledesc":"","collection":"","collectiondesc":"","poemindex":124,"author":"周賀","content":"三年䝉見待，此夕是前程。\n未斷却來約，且伸臨去情。\n潮回灘鳥下，月上客船明。\n他日南徐道，緣君又重行。\n"},{"id":64007,"chapter":"卷七十一","chapternum":71,"charstyle":"近體詩","title":"送淮陰縣令","titledesc":"","collection":"","collectiondesc":"","poemindex":125,"author":"周賀","content":"隋堤楊栁煙，孤棹正悠然。\n蕭寺通淮戍，蕪城枕楚田。\n魚鹽橋上市，燈火雨中船。\n故老青葭㟁，先知宓子賢。\n"},{"id":64008,"chapter":"卷七十一","chapternum":71,"charstyle":"近體詩","title":"送張諲之睦州","titledesc":"","collection":"","collectiondesc":"","poemindex":126,"author":"周賀","content":"遥憶新安舊，扁舟去復還。\n淺深看水石，來往逐雲山。\n到縣餘花在，過門五柳閒。\n東征逐子去，俱隠薜蘿間。\n"},{"id":64009,"chapter":"卷七十一","chapternum":71,"charstyle":"近體詩","title":"長安送人","titledesc":"","collection":"","collectiondesc":"","poemindex":127,"author":"周賀","content":"京國多離别，年年渭水濵。\n空將未歸意，説向欲行人。\n雁度池塘月，山連井邑春。\n臨分惜擕手，日暮一沾巾。\n"},{"id":64010,"chapter":"卷七十一","chapternum":71,"charstyle":"近體詩","title":"送僧歸江南","titledesc":"","collection":"","collectiondesc":"","poemindex":128,"author":"周賀","content":"洗足北林去，逺途今已分。\n麻衣行嶽色，竹杖帶湘雲。\n饑䑕緣危壁，寒貍出壞墳。\n前峰一聲磬，此夕不同聞。\n"},{"id":64011,"chapter":"卷七十一","chapternum":71,"charstyle":"近體詩","title":"同處士秋懷少室故居","titledesc":"","collection":"","collectiondesc":"","poemindex":129,"author":"周賀","content":"曾居少室黄河畔，秋夢長懸未得回。\n扶病半年離水石，思歸一夜隔風雷。\n荒齋幾遇僧眠後，野菊頻經鹿踏來。\n燈下此心誰共説，傍松幽徑幾多苔。\n"},{"id":64012,"chapter":"卷七十一","chapternum":71,"charstyle":"近體詩","title":"韓評事别業","titledesc":"","collection":"","collectiondesc":"","poemindex":130,"author":"周賀","content":"門枕平湖秋景好，水烟松色逺相依。\n罷官餘俸租田種，送客回舟載石歸。\n離㟁游魚逢浪返，望巢寒鳥逆風飛。\n嵩陽舊隠多時别，閉目閒吟憶翠微。\n"},{"id":64013,"chapter":"卷七十一","chapternum":71,"charstyle":"近體詩","title":"夏日寺居寄楊侍御","titledesc":"","collection":"","collectiondesc":"","poemindex":131,"author":"周賀","content":"雨過北林空晚凉，院閒人少掩斜陽。\n十年多病度落葉，萬里亂愁生夜床。\n終欲返耕甘性拙，久慙他事與身忙。\n還知謝客名先重，肯爲詩篇問楚狂。\n"},{"id":64014,"chapter":"卷七十一","chapternum":71,"charstyle":"近體詩","title":"送石協律歸吴","titledesc":"","collection":"","collectiondesc":"","poemindex":132,"author":"周賀","content":"僧窓夢後憶歸耕，水涉應多半月程。\n幕府罷來無藥價，紗巾戴去有山情。\n夜随靜渚離蛩語，早過寒潮背井行。\n已讓辟書稱抱疾，滄洲便許白髭生。\n"},{"id":64015,"chapter":"卷七十一","chapternum":71,"charstyle":"近體詩","title":"送郭秀才歸金陵","titledesc":"","collection":"","collectiondesc":"","poemindex":133,"author":"周賀","content":"夏後客堂黃葉多，又懷家國起悲歌。\n酒前欲别語難盡，雲際相思心若何。\n鳥下獨山秋寺磬，人隨大舸晩江波。\n南徐舊業幾時到，門掩殘陽積翠蘿。\n"},{"id":64016,"chapter":"卷七十一","chapternum":71,"charstyle":"近體詩","title":"送廬岳僧","titledesc":"","collection":"","collectiondesc":"","poemindex":134,"author":"周賀","content":"浪匝湓城嶽壁青，白頭僧去掃禪扃。\n龕燈度雪補殘衲，山日上軒看舊經。\n泉水帶氷寒溜澀，薜蘿逢雨曙烟腥。\n已知身事非吾道，甘卧荒齋竹滿庭。\n"},{"id":64017,"chapter":"卷七十一","chapternum":71,"charstyle":"近體詩","title":"潯陽與孫郎中醼回","titledesc":"","collection":"","collectiondesc":"","poemindex":135,"author":"周賀","content":"别酒已酣春漏前，他人扶上北歸船。\n潯陽渡口月未上，漁火照江仍獨眠。\n"},{"id":64018,"chapter":"卷七十一","chapternum":71,"charstyle":"近體詩","title":"送僧","titledesc":"","collection":"","collectiondesc":"","poemindex":136,"author":"周賀","content":"草履初登南客船，銅瓶猶貯北山泉。\n衡陽舊寺秋歸後，門鎖寒潭幾樹蟬。\n"}]