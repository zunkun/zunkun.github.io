[{"author":"盧仝","charstyle":"古體詩","id":11396,"chapter":"卷五十二","chapternum":52,"title":"寄男抱孫","titledesc":"","content":"别來三得書書道違離久書處甚麤殺且喜見汝手殷十七又報汝文頗新有别來纔經年囊盎未合斗當是汝母賢日夕加訓誘尚書當畢功禮記速須剖嘍囉兒讀書何異摧枯朽尋義低作聲便可養年夀莫學村學生麤氣强呌吼下學偷功夫新宅鋤藜莠乗涼勸奴婢園裏耨葱韮逺籬編榆棘近眼栽桃栁引水灌竹中滿池種蓮藕撈漉蛙䗫脚莫遣生科斗竹林吾最惜新筍好看守萬籜苞龍兒攅迸溢林藪吾眼恨不見心腸痛如搊宅錢都未還債利日日厚籜龍正稱寃莫殺入汝口丁寧囑托汝汝活籜龍不殷十七老儒是汝父師友傳讀有疑誤輒告諮問取兩手莫破拳一吻莫飲酒莫學捕鳩鴿莫學打雞狗小時無大傷習性防己後頑發苦惱人汝母必不受任汝惱弟妹任汝惱姨舅姨舅非吾親弟妹多老醜莫惱添丁郎淚子作面垢莫引添丁郎赫赤日裏走添丁郎小小别吾來久久脯脯不得喫兄兄莫撚捜他日吾歸來家人若彈糺一百放一下打汝九十九","collection":"","collectiondesc":"","poemindex":1},{"author":"盧仝","charstyle":"古體詩","id":11397,"chapter":"卷五十二","chapternum":52,"title":"月蝕詩","titledesc":"","content":"新天子即位五年嵗次庚寅斗柄插子律調黄鍾森森萬木夜殭立寒氣贔屓頑無風爛銀盤從海底出出來照我草屋東天色紺滑凝不流氷光交貫寒朣朧初疑白蓮花浮出龍王宫八月十五夜比並不可雙此時怪事發有物吞食來輪如壯士斧斫壞桂似雪山風拉摧百錬鏡照見膽平地埋寒灰火龍珠飛出腦却入蚌蛤胎摧環破璧眼看盡當天一撘如煤炲磨縱滅跡須臾間便似萬古不可開不料至神物有此大狼狽星如撒沙出爭頭事光大奴婢炷暗燈揜菼如玳瑁今夜吐燄長如虹孔隙千道射户外玉川子涕泗下中庭獨自行念此日月者太隂太陽精皇天要識物日月乃化生走天汲汲勞四體與天作眼行光明此眼不自保天公行道何由行吾見隂陽家有説望日蝕月月光滅朔月掩日日光缺兩眼不相攻此説吾不容又孔子師老子云五色令人目盲吾恐天似人好色即喪明幸且非春時萬物不嬌榮青山破瓦色緑水氷崢嶸花枯無女艷鳥死沈歌聲頑冬何所好偏使一目盲傳聞古老説蝕月蝦蟇精徑圓千里入汝腹汝此癡骸阿誰生可從海窟來便解縁青冥恐是眶睫閒揜塞所化成黄帝有四目帝舜重瞳明二帝懸四目四海生光輝吾不遇二帝滉漭不可知何故瞳子上坐受蟲豸欺長嗟白兎搗靈藥恰似有意防姦非藥成滿臼不中度委任白兎夫何為憶昔堯為天十日燒九州金爍水銀流玉煼〈音炒〉丹砂焦六合烘為窯堯心增百憂帝見堯心憂勃然發怒決洪流立擬沃殺九日妖天髙日走沃不及但見萬國赤子𧥄𧥄生魚頭此時九御導九日爭持節幡麾幢旒駕車六九五十四頭蛟螭虬掣電九火輈汝若蝕開齱齵輪銜轡執索相爬鉤推蕩轟訇入汝喉紅鱗燄鳥燒口快翎鬛倒側聲醆鄒撑腸拄肚礧磈如山丘自可飽死更不偷不獨填飢坑亦解堯心憂恨汝時當食蔵頭㩎腦不肯食不當食張脣哆觜食不休食天之眼養逆命安得上帝請汝劉嗚呼人養虎被虎齧天媚蟇被蟇瞎乃知恩非類一一自作孽吾見患眼人必索良工訣想天不異人愛眼固應一安得嫦娥氏來習扁鵲術手操舂喉戈去此睛上物其初猶朦朧既久如抹漆但恐功業成便此不吐出玉川子又涕泗下心禱再拜額榻砂吐中地上蟣虱臣仝告愬帝天皇臣心有鐵一寸可刳妖蟇癡腸上天不為臣立梯蹬臣血肉身無由飛上天揚天光封詞付與小心風颰排閶闔入紫宫宻邇玉几前擘坼奏上臣仝頑愚胷敢死横干天代天謀其長東方蒼龍角插㦸尾捭風當心開明堂統領三百六十鱗蟲坐理東方宫月蝕不救援安用東方龍南方火鳥赤潑血項長尾短飛跋躠頭戴丹冠髙達枿月蝕鳥宫十三度鳥為居停主人不覺察貪向何人家行赤口毒舌毒蟲頭上喫却月不啄殺虛眨鬼眼明窔䆷〈上音挾下音血〉鳥罪不可雪西方攫虎立踦踦斧為牙鑿為齒偷犧牲食封豕大蟇一臠固當軟美見似不見是何道理爪牙根天不念天天若准擬錯准擬北方寒龜被虵縛蔵頭入殻如入獄虵筋束𦂳束破殻寒龜夏鼈一種味且當以其肉充臛死殻没信處唯堪支牀脚不堪鑽灼與天下卜嵗星主福徳官爵奉董秦忍使黔婁生覆尸無衣巾天失眼不弔嵗星胡其仁熒惑矍鑠翁執法大不中月明無罪過不糺蝕月蟲年年十月朝太微支盧謫罰何災凶土星與土性相背反養福徳生禍害到人頭上死破敗今夜月蝕安可㑹太白真將軍怒激鋒芒生恒州陣斬酈定進項骨脆甚春蔓菁天唯兩眼失一眼將軍何處行天兵辰星任廷尉天律自主持人命在盆底固應樂見天盲時天若不肯信試喚臯陶鬼一問一如今日三台文昌宫作上天紀綱環天二十八磊磊尚書郎整頓排班行劍握他人將一肆太陽側一肆天市傍操斧代大匠兩手不怕傷弧矢引滿反射人天狼呀啄明煌煌癡牛與騃女不肯勸農桑徒勞含淫思旦夕遙相望蚩尤簸旗弄旬朔始搥天鼓鳴璫琅枉矢能虵行眊目森森張天狗下砥地血流何滂滂譎險萬萬黨架構何可當眯目舋成就害我光明王請留北斗一星相北極指麾萬國懸中央此外盡掃除堆積如山岡贖我父母光當時常星没殞雨如迸漿似天㑹事發叱喝誅姦强何故中道廢自遺今日殃善善又惡惡郭公所以亡願天神聖心無信他人忠玉川子詞訖風色𦂳格格近月黑暗邉有似動劍㦸須臾癡蟇精兩吻自决拆初露半箇璧漸吐滿輪魄衆星盡原赦一蟇獨誅磔腹肚忽脱落依舊掛穹碧光彩未蘇來慘澹一片白奈何萬里光受此呑吐厄再得見天眼感荷天地力或問玉川子孔子修春秋二百四十年月蝕盡不收今子咄咄詞頗合孔意不玉川子笑答或請聽逗遛孔子父母魯諱魯不諱周書外書大惡故月蝕不見收予命唐天口食唐土唐禮過三唐樂過五小猶不説大不可數災沴無有小大瘉安得引衰周研覈其可否日分晝月分夜辨寒暑一主刑一主徳政乃舉孰為人面上一目偏可去願天完兩目照下萬方土萬古更不瞽萬萬古更不瞽照萬古〈臣按月蝕詩艱澁難讀各本互異不同今徧索諸家抄本刻本一一考訂庶覺文從理順不似絳州園池記也〉","collection":"","collectiondesc":"","poemindex":2},{"author":"韩愈","charstyle":"古體詩","id":11398,"chapter":"卷五十二","chapternum":52,"title":"韓愈倣玉川子月蝕詩","titledesc":"","content":"元和庚寅斗插子月十四日三更中森森萬木夜僵立寒氣贔屓頑無風月形如白盤完完上天東忽然有物來噉之不知是何蟲如何至神物遭此狼狽凶星如撒沙出攅集爭强雄油燈不照席是夕吐燄如長虹玉川子涕泗下中庭獨立念此日月者為天地之眼睛此猶不自保吾道何由行嘗聞古老言疑是蝦蟇精徑圓千里納女腹何處養女百醜形爬沙脚手鈍誰使女解縁青冥黄帝有四目帝舜重其明今天秪兩目何故許食使偏盲堯呼大水浸十日不惜萬國赤子魚頭生女於此時若食日雖食八九無嚵名赤龍黒鳥燒口熱翎鬛倒側相搪撑婪酣大肚遭一飽飢腸徹死無由鳴後時食月罪當死天羅磕帀何處逃女刑玉川子立於庭而言曰地行賤臣仝再拜敢告上天公臣有一寸刃可刳凶蟇腸無梯可上天天階無由有臣蹤寄牋東南風天門西北祈風通丁寧附耳莫漏洩薄命正值飛亷慵東方青色龍牙角何呀呀從官百餘座嚼啜煩官家月蝕汝不知安用為龍窟天河赤鳥司南方尾秃翅觰沙月蝕於汝頭汝口開呀呀蝦蟇掠汝兩吻過忍學省事不以汝觜啄蝦蟇於莵蹲於西旗旄衛毿㲚既從白帝祠又食於蜡禮有加忍令月被惡物食枉於汝口插齒牙烏龜怯姦怕寒縮頸以殻自遮終令夸娥抉女出卜師燒錐鑽灼滿板如星羅此外内外官瑣細不足科臣請悉掃除慎勿許語令啾譁併光全耀掃我月盲眼鏡淨無纎瑕弊蛙拘送主府官帝箸下腹嘗其皤依前使兎操杵臼玉階桂樹閒婆娑姮娥還宫室太陽有室家天雖髙耳屬地感臣赤心使臣知義雖無明言潛喻厥㫖有氣有形皆吾赤子雖忿大傷忍殺孩稚還女明月安行于次盡釋衆罪以蛙磔死","collection":"","collectiondesc":"","poemindex":3},{"author":"盧仝","charstyle":"古體詩","id":11399,"chapter":"卷五十二","chapternum":52,"title":"示添丁","titledesc":"","content":"春風苦不仁呼逐馬蹄行人家慚愧瘴氣却憐我入我憔悴骨中為生涯數日不食强强行何忍索我抱看滿樹花不知四體正困憊泥人啼哭聲呀呀忽來案上翻墨汁塗抺詩書如老鴉父憐母惜摑不得却生癡笑令人嗟宿舂連曉不成米日髙始進一椀茶氣力龍鍾頭欲白憑仗添丁莫惱爺","collection":"","collectiondesc":"","poemindex":4},{"author":"盧仝","charstyle":"古體詩","id":11400,"chapter":"卷五十二","chapternum":52,"title":"有所思","titledesc":"","content":"當時我醉美人家美人顔色嬌如花今日美人棄我去青樓珠箔天之涯娟娟姮娥月三五盈又缺翠眉蟬鬢生别離一望不見心斷絶心斷絶幾千里夢中醉卧巫山雲覺來涙滴湘江水湘江兩岸花木深美人不見愁人心含愁更奏緑綺琴調髙絃絶無知音美人兮美人不知為暮雨兮為朝雲相思一夜梅花發忽到窻前疑是君","collection":"","collectiondesc":"","poemindex":5},{"author":"盧仝","charstyle":"古體詩","id":11401,"chapter":"卷五十二","chapternum":52,"title":"樓上女兒曲","titledesc":"","content":"誰家女兒樓上頭指揮婢子掛簾鈎林花撩亂心之愁卷却羅袖彈箜篌箜篌歴亂五六絃羅袖掩面啼向天相思絃斷情不斷落花紛紛心欲穿心欲穿憑欄干相憶栁條緑相思錦帳寒直縁感君恩愛一迴顧使我雙淚長珊珊我有嬌靨待君笑我有嬌蛾待君掃鶯花爛漫君不來及至君來花已老心腸寸斷誰得知玉階羃歴生青草","collection":"","collectiondesc":"","poemindex":6},{"author":"盧仝","charstyle":"古體詩","id":11402,"chapter":"卷五十二","chapternum":52,"title":"走筆謝孟諌議寄新茶","titledesc":"","content":"日髙丈五睡正濃軍將打門驚周公口云諌議送書信白絹斜封三道印開緘宛見諫議面手閲月團三百片聞道新年入山裏蟄蟲驚動春風起天子須嘗陽羡茶百草不敢先開花仁風暗結珠琲瓃先春抽出黄金芽摘鮮焙芳旋封裹至精至好且不奢至尊之餘合王公何事便到山人家柴門反關無俗客紗帽籠頭自煎喫碧雲引風吹不斷白花浮光凝椀面一椀喉吻潤兩椀破孤悶三椀搜枯腸唯有文字五千卷四椀發輕汗平生不平事盡向毛孔散五椀肌骨清六椀通仙靈七椀喫不得唯覺兩腋習習清風生蓬萊山在何處玉川子乗此清風欲歸去山上羣仙司下土地位清髙隔風雨安得知百萬億蒼生命墮在巔崖受辛苦便為諌議問蒼生到頭還得蘇息否","collection":"","collectiondesc":"","poemindex":7},{"author":"盧仝","charstyle":"古體詩","id":11403,"chapter":"卷五十二","chapternum":52,"title":"憶金鵞山沈山人","titledesc":"","content":"君家山頭松樹風適來入我竹林裏一片新茶破鼻香請君速來助我喜莫合九轉大還丹莫讀三十六部大洞經閒來共我説真意齒下領取真長生不須服藥求神仙神仙意智或偶然自古聖賢放入土淮南雞犬驅上天白日上昇應不惡藥成且輒一丸藥暫時上天少問天虵頭蝎尾誰安着","collection":"","collectiondesc":"","poemindex":8},{"author":"盧仝","charstyle":"古體詩","id":11404,"chapter":"卷五十二","chapternum":52,"title":"直鈎吟","titledesc":"","content":"初嵗學釣魚自謂魚易得三十持釣竿一魚釣不得人鈎曲我鈎直哀哉我鈎又無食文王已没不復生直鈎之道何時行","collection":"","collectiondesc":"","poemindex":9},{"author":"盧仝","charstyle":"古體詩","id":11405,"chapter":"卷五十二","chapternum":52,"title":"苦雪寄退之","titledesc":"","content":"天生二月行時令白銀作雪漫天涯山人門前偏受賜平地一尺白玉沙雲頺月壊桂英下鶴毛風剪亂參差山人屋中凍欲死千樹萬樹飛春花菜頭出土膠入地山莊取粟埋却車冷絮刀生削峭骨冷虀斧破慰老牙病妻烟眼淚滴滴飢嬰哭乳聲呶呶市頭博米不用物酒店買酒不肯賖聞道西風弄劍㦸長街殺人如亂麻天眼髙開欺草芽我死未肯興歎嗟但恨口中無酒氣劉伶見我相揄揶清風攪腸筋力絶白灰壓屋梁柱斜聖明有道〈缺〉命漢可得拜見朝日耶柴門没脛晝不掃黄昏遶樹棲寒鴉唯有河南韓縣令時時醉飽過貧家","collection":"","collectiondesc":"","poemindex":10},{"author":"盧仝","charstyle":"近體詩","id":11406,"chapter":"卷五十二","chapternum":52,"title":"自詠","titledesc":"","content":"為報玉川子知君未是賢低頭雖有地仰面輒無天骨肉清成瘦萵蔓老覺羶家書與心事相伴過流年物外無知已人間一癖王生涯身是夢耽樂酒為鄉日月黏髭鬢雲山鎖肺腸愚公只公是不用漫驚張","collection":"","collectiondesc":"","poemindex":11},{"author":"盧仝","charstyle":"近體詩","id":11407,"chapter":"卷五十二","chapternum":52,"title":"常州孟諫議座上聞韓員外職方貶國子博士有感","titledesc":"","content":"忽見除書到韓君又學官死生從有命人事始知難烈火先燒玉庭蕪不養蘭山夫與刺史相對兩巑岏何事遭朝貶如何被不容不知思所自只欲涕無從爵服何曾好荷衣巳慣縫朝官莫相識歸去老巖松","collection":"","collectiondesc":"","poemindex":12},{"author":"劉叉","charstyle":"古體詩","id":11408,"chapter":"卷五十二","chapternum":52,"title":"自古無長生勸姚合酒","titledesc":"","content":"奉子一杯酒為子照顔色但願顋上紅莫管頦下白自古無長生生者何戚戚登山勿厭髙四望都無極丘隴逐日多天地為我窄秪見李書真對之空脈脈何曾見天上著得劉安宅若問長生人昭昭孔丘籍","collection":"","collectiondesc":"","poemindex":13},{"author":"劉叉","charstyle":"古體詩","id":11409,"chapter":"卷五十二","chapternum":52,"title":"答孟東野","titledesc":"","content":"酸寒孟夫子苦愛老叉詩生澁有百篇謂是瓊瑤辭百篇非所長憂來豁窮悲唯有剛腸鐵百鍊不柔虧退之何可罵東野何可欺文王已云殁誰顧好爵縻生死守一丘寧計飽與飢萬事付杯酒從人笑狂癡","collection":"","collectiondesc":"","poemindex":14},{"author":"劉叉","charstyle":"古體詩","id":11410,"chapter":"卷五十二","chapternum":52,"title":"勿執古寄韓潮州","titledesc":"","content":"古人皆執古不辭凍餓悲今人亦執古自取行坐危老菊凌霜葩獰松抱雪姿武王亦至明寧哀首陽飢仲尼豈非聖但為互鄉嗤寸心生萬路今古棼若絲逐逐行不盡茫茫休者誰來恨不可遏去悔何足追玉石共笑唾駑驥相奔馳請君勿執古執古徒自隳","collection":"","collectiondesc":"","poemindex":15},{"author":"劉叉","charstyle":"古體詩","id":11411,"chapter":"卷五十二","chapternum":52,"title":"氷柱","titledesc":"","content":"師干久不息農為兵兮民重嗟騷然縣宇土崩水潰畹中無熟榖壠上無桑麻王春判序百卉茁甲含葩有客避兵奔游僻跋履險阨至三巴貂裘蒙茸已敝縷鬢髮蓬舥雀驚鼠伏寧遑安處獨卧旅舍無好夢更堪走風沙天人一夜剪瑛琭詰旦都成六出花南畝未盈尺纎片亂舞空紛挐旋落旋逐朝暾化簷間氷柱若削出交加或低或昻小大瑩潔隨勢無等差始疑玉龍下界來人世齊向茅簷布爪牙又疑漢髙帝西方未斬蛇人不識誰為當風杖莫邪鑑鏜氷有韻的皪玉無瑕不為四時雨徒於道路成泥柤不為九江浪徒能汩没天之涯不為雙井水滿甌泛泛烹春茶不為中山漿清新馥鼻盈百車不為池與沼養魚種芰成霪䨟不為醴泉與甘露使名異瑞世俗誇特稟朝澈氣潔然自許靡間其邇遐森然氣結一千里滴瀝聲沈十萬家明也雖小暗之大不可遮勿被曲瓦直下不能抑羣邪奈何時逼不得時在我目中倐然漂去無餘些自是成毁任天理天於此物豈宜有忒賖反令井蛙壁蟲變容易背人縮首競呀呀我願天子迴造化藏之韞櫝玩之生光華","collection":"","collectiondesc":"","poemindex":16},{"author":"劉叉","charstyle":"古體詩","id":11412,"chapter":"卷五十二","chapternum":52,"title":"雪車","titledesc":"","content":"臘令凝綈三十日繽紛宻雪一復一孰云潤澤在枯荄闤闠餓民凍欲死死中猶被豺狼食官車初還城壘未完備人家千里無烟火雞犬何太怨天不䘏吾甿如何連夜瑤花亂皎潔既同君子節沾濡多著小人面寒鏁侯門見客稀色迷塞路行商斷小小細細如塵間輕輕緩緩成樸簌官家不知民餒寒盡驅牛車盈道載屑玉載載欲何之祕蔵深宫以禦炎酷徒能自衛九重間豈信車轍血㸃㸃盡是農夫哭兵刃殘喪後滿野誰為載白骨遠戍久乏糧太倉誰為運紅粟戎夫尚逆命偏箱鹿角誰為敵士夫困征討買花載酒誰為適天子端然少旁求股肱耳目皆姦慝依違用事佞上方猶驅餓民運造化防暑阨吾聞躬耕南畝舜之聖為民呑蝗唐之徳未聞攄孽苦蒼生相羣相黨上下為蟊賊廟堂食禄不自慚我為斯民歎息還歎息","collection":"","collectiondesc":"","poemindex":17},{"author":"劉叉","charstyle":"近體詩","id":11413,"chapter":"卷五十二","chapternum":52,"title":"自問","titledesc":"","content":"自問彭城子何人接汝顛酒腸寛似海詩膽大于天斷劍徒勞匣枯琴無復絃相逢不多合賴是向林泉","collection":"","collectiondesc":"","poemindex":18},{"author":"劉叉","charstyle":"近體詩","id":11414,"chapter":"卷五十二","chapternum":52,"title":"入蜀","titledesc":"","content":"望空問真宰此路為誰開峽色侵天去江聲滚地來孔明深有意鍾㑹亦何才信此非人事悲歌付一杯","collection":"","collectiondesc":"","poemindex":19},{"author":"劉叉","charstyle":"近體詩","id":11415,"chapter":"卷五十二","chapternum":52,"title":"獨飲","titledesc":"","content":"盡欲調太羮自古無好手所以山中人兀兀但飲酒","collection":"","collectiondesc":"","poemindex":20},{"author":"劉叉","charstyle":"近體詩","id":11416,"chapter":"卷五十二","chapternum":52,"title":"嘲荆卿","titledesc":"","content":"白虹千里氣血頸一劍義報恩不到頭徒作輕生士","collection":"","collectiondesc":"","poemindex":21},{"author":"劉叉","charstyle":"近體詩","id":11417,"chapter":"卷五十二","chapternum":52,"title":"觀八駿圖","titledesc":"","content":"穆王八駿走不歇海外去尋長日月五雲望㫁阿母宫歸來落得新白髮","collection":"","collectiondesc":"","poemindex":22},{"author":"賈島","charstyle":"古體詩","id":11418,"chapter":"卷五十二","chapternum":52,"title":"古意","titledesc":"","content":"碌碌復碌碌百年雙轉轂志士中夜心良馬白日足俱為不等閒誰是知者目别來兩涙盡誰向荆山哭","collection":"","collectiondesc":"","poemindex":23},{"author":"賈島","charstyle":"古體詩","id":11419,"chapter":"卷五十二","chapternum":52,"title":"客喜","titledesc":"","content":"客喜非實喜客悲非實悲百迴信到家未當身一歸未歸長嗟愁嗟愁填中壞開口吐愁聲還却入耳來常恐滴淚多自損兩目輝鬢邉雖有絲不堪識寒衣","collection":"","collectiondesc":"","poemindex":24},{"author":"賈島","charstyle":"古體詩","id":11420,"chapter":"卷五十二","chapternum":52,"title":"翫月","titledesc":"","content":"寒月破東北賈生立西南西南立倚何立倚青青杉近月有數星星名未詳諳但愛杉倚月我倚杉為三月乃不上杉上杉難相叅眙𥈭子細視睛瞳桂枝劖目常有熱疾久視無煩炎以手捫衣裳零露已濡霑久立雙足凍時向股䏶淹立久病足折兀然黐膠粘他人應以睡轉喜此景恬此景亦胡及而我苦淫耽無異市井人見金不知亷不知此夜中幾人同無厭待得上頂看未擬歸枕函强步望寢齋步步情不堪步到竹叢西東望如隔簾却坐竹叢外清思刮幽潛量知愛月人身願化為蟾","collection":"","collectiondesc":"","poemindex":25},{"author":"賈島","charstyle":"古體詩","id":11421,"chapter":"卷五十二","chapternum":52,"title":"冬月長安雨中見終南雪","titledesc":"","content":"秋節新已盡雨疎露山雪西峯稍覺明殘滴猶未絶氣侵瀑布水凍著白雲穴今朝灞滻雁何夕瀟湘月想彼石房人對雪扉不閉〈必結切〉","collection":"","collectiondesc":"","poemindex":26},{"author":"賈島","charstyle":"古體詩","id":11422,"chapter":"卷五十二","chapternum":52,"title":"易州登龍興寺樓望郡北髙峯","titledesc":"","content":"郡北最髙峯巉巖絶雲路朝來上樓望稍覺得幽趣朦朧碧烟裏羣嶺若相附何時一登陟萬物皆下顧","collection":"","collectiondesc":"","poemindex":27},{"author":"賈島","charstyle":"古體詩","id":11423,"chapter":"卷五十二","chapternum":52,"title":"望山","titledesc":"","content":"南山三十里不見踰一旬冒雨時立望望之如朋親虬龍一掬波洗蕩千萬春日日雨不斷愁殺望山人天事不可長勁風來如奔隂淫一以掃浩翠㵼國門長安百萬家家家張屏新誰家最好山我願為其鄰","collection":"","collectiondesc":"","poemindex":28},{"author":"賈島","charstyle":"古體詩","id":11424,"chapter":"卷五十二","chapternum":52,"title":"劉景暘東齋","titledesc":"","content":"松隂連竹影中有無苔井清風此地多白日空自永景暘公幹孫詩句得真景勸我不須歸月出東齋靜","collection":"","collectiondesc":"","poemindex":29},{"author":"賈島","charstyle":"古體詩","id":11425,"chapter":"卷五十二","chapternum":52,"title":"攜新文詣張籍韓愈途中成","titledesc":"","content":"袖有新成詩欲見張韓老青竹未生翼一步萬里道仰望青冥天雲雪壓我腦失却終南山惆悵滿懐抱安得西北風身願變蓬草地祗聞此語突出驚我倒","collection":"","collectiondesc":"","poemindex":30},{"author":"賈島","charstyle":"古體詩","id":11426,"chapter":"卷五十二","chapternum":52,"title":"寄孟協律","titledesc":"","content":"我有弔古泣不泣向路岐揮淚灑暮天滴著桂樹枝别後冬節至離心北風吹坐孤雪扉夕泉落石橋時不驚猛虎嘯難辱君子詞欲酧空覺老無以堪逺持岧嶤倚角窻王屋懸清思","collection":"","collectiondesc":"","poemindex":31},{"author":"賈島","charstyle":"古體詩","id":11427,"chapter":"卷五十二","chapternum":52,"title":"寄劉栖楚","titledesc":"","content":"趨走與偃卧去就自殊分當窻一重樹上有萬里雲離披不相顧髣髴類人羣友生去更遠來書絶如焚蟬吟我為聽我歌蟬豈聞嵗暮儻旋歸晤言桂氛氲","collection":"","collectiondesc":"","poemindex":32},{"author":"賈島","charstyle":"古體詩","id":11428,"chapter":"卷五十二","chapternum":52,"title":"寄遠","titledesc":"","content":"别腸多鬱紆豈能肥肌膚始知相結宻不若相結疎疎别恨應少宻離恨難祛門前南流水中有北飛魚魚飛向北海可以寄逺書不惜寄逺書故人今在無況此數尺身阻彼萬里途自非日月光難以知子軀","collection":"","collectiondesc":"","poemindex":33},{"author":"賈島","charstyle":"近體詩","id":11429,"chapter":"卷五十二","chapternum":52,"title":"新年","titledesc":"","content":"嗟以龍鍾貌如何嵗復新石門思隠久銅鏡强窺頻花發新移樹心知故國春誰能平此恨豈是北宗人","collection":"","collectiondesc":"","poemindex":34},{"author":"賈島","charstyle":"近體詩","id":11430,"chapter":"卷五十二","chapternum":52,"title":"夏夜","titledesc":"","content":"原寺偏鄰近開門物景澄磬通多葉罅月離片雲稜寄宿山中鳥相尋海畔僧唯愁秋色至乍可在炎蒸","collection":"","collectiondesc":"","poemindex":35},{"author":"賈島","charstyle":"近體詩","id":11431,"chapter":"卷五十二","chapternum":52,"title":"病起","titledesc":"","content":"髙丘歸未得空自責遲回身事豈能遂蘭花又巳開病令新作少雨阻故人來燈下南華卷驅愁當酒杯","collection":"","collectiondesc":"","poemindex":36},{"author":"賈島","charstyle":"近體詩","id":11432,"chapter":"卷五十二","chapternum":52,"title":"雪暗晚望","titledesc":"","content":"倚杖望松雪溪雲幾萬重樵人歸白屋寒日下危峯野火燒岡草斷烟生石松却囘山寺路聞打暮天鐘","collection":"","collectiondesc":"","poemindex":37},{"author":"賈島","charstyle":"近體詩","id":11433,"chapter":"卷五十二","chapternum":52,"title":"江亭晚望","titledesc":"","content":"浩𣺌浸雲根烟嵐没逺材鳥歸沙有跡帆過浪無痕望水知柔性看山欲倦魂縱情猶未已迴馬欲黄昏","collection":"","collectiondesc":"","poemindex":38},{"author":"賈島","charstyle":"近體詩","id":11434,"chapter":"卷五十二","chapternum":52,"title":"京北原作","titledesc":"","content":"登原見城闕策蹇思炎天日午路中客槐花風處蟬遠山秦樹上清渭漢陵前何事居人世皆從名利牽","collection":"","collectiondesc":"","poemindex":39},{"author":"賈島","charstyle":"近體詩","id":11435,"chapter":"卷五十二","chapternum":52,"title":"春行","titledesc":"","content":"去去行人遠塵隨馬不窮旅情斜日後春色早烟中流水穿空館閒花發故宫舊鄉千里思池上緑楊風","collection":"","collectiondesc":"","poemindex":40},{"author":"賈島","charstyle":"近體詩","id":11436,"chapter":"卷五十二","chapternum":52,"title":"暮過山村","titledesc":"","content":"數里聞寒水山家少四鄰怪禽啼曠野落日恐行人初月未終夕邉烽不過秦蕭條桑柘外烟火漸相親","collection":"","collectiondesc":"","poemindex":41},{"author":"賈島","charstyle":"近體詩","id":11437,"chapter":"卷五十二","chapternum":52,"title":"旅㳺","titledesc":"","content":"此心非一事書札若為傳舊國别多日故人無少年空巢霜葉落疎牖水螢穿留得林僧宿中宵坐黙然","collection":"","collectiondesc":"","poemindex":42},{"author":"賈島","charstyle":"近體詩","id":11438,"chapter":"卷五十二","chapternum":52,"title":"僻居無可上人相訪","titledesc":"","content":"自從居此地少有事相關積雨荒鄰圃秋池照遠山硯中枯葉落枕上斷雲閒野客將禪子依依偏往還","collection":"","collectiondesc":"","poemindex":43},{"author":"賈島","charstyle":"近體詩","id":11439,"chapter":"卷五十二","chapternum":52,"title":"宿孤館","titledesc":"","content":"落日投村宿愁生為客途寒山晴後緑秋月夜來孤橘樹千株在漁竿一半無自知風水靜舟擊岸邉蘆","collection":"","collectiondesc":"","poemindex":44},{"author":"賈島","charstyle":"近體詩","id":11440,"chapter":"卷五十二","chapternum":52,"title":"雨後宿劉司馬池上","titledesc":"","content":"藍溪秋潄玉此地漲清澄蘆葦聲兼雨芰荷香遶燈岸頭秦古道亭面漢荒陵靜想泉根本幽崖落幾層","collection":"","collectiondesc":"","poemindex":45},{"author":"賈島","charstyle":"近體詩","id":11441,"chapter":"卷五十二","chapternum":52,"title":"題長江㕔","titledesc":"","content":"言心俱好靜廨署落暉空歸吏封宵鑰行蛇入古桐長江頻雨後明月衆星中若任遷人去西溪與剡通〈能改齋漫録長江縣廳前果有古桐人以賈詩不忍伐大觀中令胡同老惡其枯枿砍去〉","collection":"","collectiondesc":"","poemindex":46},{"author":"賈島","charstyle":"近體詩","id":11442,"chapter":"卷五十二","chapternum":52,"title":"題皇甫荀藍田㕔","titledesc":"","content":"任官經一年縣與玉峯連竹籠拾山果瓦瓶擔石泉客歸秋雨後印鎖暮鐘前久别丹陽浦時時夢釣船","collection":"","collectiondesc":"","poemindex":47},{"author":"賈島","charstyle":"近體詩","id":11443,"chapter":"卷五十二","chapternum":52,"title":"題李凝幽居","titledesc":"","content":"閒居少鄰並草徑入荒園鳥宿池邉樹僧敲月下門過橋分野色移石動雲根暫去還來此幽期不負言","collection":"","collectiondesc":"","poemindex":48},{"author":"賈島","charstyle":"近體詩","id":11444,"chapter":"卷五十二","chapternum":52,"title":"早春題友人湖上新居","titledesc":"","content":"近得雲中路門長侵早開到時猶有雪行處已無苔勸酒客初醉留茶僧未來每逢晴暖日惟見乞花栽門不當官道行人到亦稀故從餐後出多是夜深歸開篋收詩卷掃牀移卧衣幾時同買宅相近有柴扉","collection":"","collectiondesc":"","poemindex":49},{"author":"賈島","charstyle":"近體詩","id":11445,"chapter":"卷五十二","chapternum":52,"title":"題竹谷上人院","titledesc":"","content":"禪庭髙鳥道迴望極川原樵徑連峯頂石泉通竹根木深猶積雪山淺未聞猿欲别塵中苦願師貽一言","collection":"","collectiondesc":"","poemindex":50},{"author":"賈島","charstyle":"近體詩","id":11446,"chapter":"卷五十二","chapternum":52,"title":"懐博陵故人","titledesc":"","content":"孤城易水頭不忘舊交遊雪壓圍碁石風吹飲酒樓路遙千萬里人别十三秋吟苦相思處天寒水急流","collection":"","collectiondesc":"","poemindex":51},{"author":"賈島","charstyle":"近體詩","id":11447,"chapter":"卷五十二","chapternum":52,"title":"憶江上吳處士","titledesc":"","content":"閩國揚帆去蟾蜍缺復團秋風吹渭水落葉滿長安此地聚㑹夕當時雷雨寒蘭撓殊未返消息海雲端","collection":"","collectiondesc":"","poemindex":52},{"author":"賈島","charstyle":"近體詩","id":11448,"chapter":"卷五十二","chapternum":52,"title":"思遊邉友人","titledesc":"","content":"凝愁對孤燭昨日飲離杯葉下故人去天中新雁來連沙秋草薄帶雪暮山開苑北紅塵道何時見遠囘","collection":"","collectiondesc":"","poemindex":53},{"author":"賈島","charstyle":"近體詩","id":11449,"chapter":"卷五十二","chapternum":52,"title":"蔣亭和蔡湘州","titledesc":"","content":"蔣宅為亭榭蔡城東郭門潭連秦相井松老漢朝根巳積蒼苔徧何曾舊徑存髙齋無事後時復一攜樽","collection":"","collectiondesc":"","poemindex":54},{"author":"賈島","charstyle":"近體詩","id":11450,"chapter":"卷五十二","chapternum":52,"title":"山中道士","titledesc":"","content":"頭髮梳千下休糧帶痩容養雛成大鶴種子作髙松白石通宵煮寒泉盡日舂不曾離隠處那得世人逢","collection":"","collectiondesc":"","poemindex":55},{"author":"賈島","charstyle":"近體詩","id":11451,"chapter":"卷五十二","chapternum":52,"title":"寄山友長孫栖嶠","titledesc":"","content":"此時氣蕭䬃琴院可應關鶴似君無事風吹雨遍山松生青石上泉落白雲間有逕連髙頂心期相與還","collection":"","collectiondesc":"","poemindex":56},{"author":"賈島","charstyle":"近體詩","id":11452,"chapter":"卷五十二","chapternum":52,"title":"寄胡遇","titledesc":"","content":"一自殘春别經炎復到涼螢從枯樹出蛩入破堦藏落葉書勝紙閒砧坐當牀東門因送客相訪也何妨","collection":"","collectiondesc":"","poemindex":57},{"author":"賈島","charstyle":"近體詩","id":11453,"chapter":"卷五十二","chapternum":52,"title":"送朱可久歸越中","titledesc":"","content":"石頭城下泊北固暝鐘初汀鷺衝潮起船窻過月虛吳山侵越衆隋栁入唐疎日欲躬調膳辟來何府書","collection":"","collectiondesc":"","poemindex":58},{"author":"賈島","charstyle":"近體詩","id":11454,"chapter":"卷五十二","chapternum":52,"title":"送唐環歸敷水莊","titledesc":"","content":"毛女峯當户日髙頭未梳地侵山影掃葉落露痕書松逕僧尋藥沙泉鶴見魚一川風景好恨不見吾廬","collection":"","collectiondesc":"","poemindex":59},{"author":"賈島","charstyle":"近體詩","id":11455,"chapter":"卷五十二","chapternum":52,"title":"送田卓入華山","titledesc":"","content":"幽深足暮蟬驚覺石牀眠瀑布五千仞草堂瀑布邉壇松涓滴露嶽月泬寥天鶴過君須看上頭應有仙","collection":"","collectiondesc":"","poemindex":60},{"author":"賈島","charstyle":"近體詩","id":11456,"chapter":"卷五十二","chapternum":52,"title":"送僧歸太白山","titledesc":"","content":"堅氷連夏處太白接青天雲塞石房路峯明雨外巔夜禪臨虎穴寒潄撇龍泉後㑹不期日相逢應信縁","collection":"","collectiondesc":"","poemindex":61},{"author":"賈島","charstyle":"近體詩","id":11457,"chapter":"卷五十二","chapternum":52,"title":"哭孟郊","titledesc":"","content":"身死聲名在多應萬古傳寡妻無子息破宅帶林泉塚近登山道詩隨過海船故人相弔後斜日下寒天","collection":"","collectiondesc":"","poemindex":62},{"author":"賈島","charstyle":"近體詩","id":11458,"chapter":"卷五十二","chapternum":52,"title":"弔孟協律","titledesc":"","content":"才行古人齊生前品位低葬時貧賣馬遠日哭惟妻孤塚北邙外空齋中嶽西集詩應萬首物象徧曾題","collection":"","collectiondesc":"","poemindex":63},{"author":"賈島","charstyle":"近體詩","id":11459,"chapter":"卷五十二","chapternum":52,"title":"題劉華書齋","titledesc":"","content":"白石床無塵青松樹有鱗一鶯啼帶雨兩樹合從春荒榭苔膠砌幽叢果墮榛偶來疎或數當暑夕勝晨露滴星河水巢重草木薪終南同住意趙北獨遊身渡葉司天漏驚蛩遠地人機清公幹族池草卧漳濵","collection":"","collectiondesc":"","poemindex":64},{"author":"賈島","charstyle":"近體詩","id":11460,"chapter":"卷五十二","chapternum":52,"title":"落第東歸逢僧伯陽","titledesc":"","content":"相逢須語笑人世别離頻曉去長侵月思鄉動隔春見僧心暫靜從俗事多迍宇宙詩名小山河客路新翠桐猶入爨清鏡未辭塵逸足思奔驥隨羣且退鱗宴乖紅杏寺愁在緑楊津老病難為樂開眉賴故人","collection":"","collectiondesc":"","poemindex":65},{"author":"賈島","charstyle":"近體詩","id":11461,"chapter":"卷五十二","chapternum":52,"title":"寄武功姚主簿","titledesc":"","content":"居枕江沱北情懸渭曲西數宵曾夢見幾處得詩披驛路穿荒坂公田帶淤泥靜棋功奥妙閒作韻清凄鋤草留叢藥尋山上石梯客迴河水漲風起夕陽低空地苔連井孤村火隔溪卷簾黄葉落鎖印子規啼隴色澄秋月邉聲入戰鼙㑹須過縣去況是屢招攜","collection":"","collectiondesc":"","poemindex":66},{"author":"賈島","charstyle":"近體詩","id":11462,"chapter":"卷五十二","chapternum":52,"title":"上谷旅夜","titledesc":"","content":"世難那堪恨旅遊龍鍾更是對窮秋故園千里數行淚鄰杵一聲終夜愁月到寒窻空皓皛風翻落葉更颼飀此心不向常人説倚識平津萬户侯","collection":"","collectiondesc":"","poemindex":67},{"author":"賈島","charstyle":"近體詩","id":11463,"chapter":"卷五十二","chapternum":52,"title":"早秋寄題天竺靈隠寺","titledesc":"","content":"峯前峯後寺新秋絶頂髙窻見沃州人在定中聞蟋蟀鶴從棲處挂獮猴山鐘夜渡空江水汀月寒生古石樓心憶挂帆身未遂謝公此地昔年游","collection":"","collectiondesc":"","poemindex":68},{"author":"賈島","charstyle":"近體詩","id":11464,"chapter":"卷五十二","chapternum":52,"title":"上杜駙馬","titledesc":"","content":"玉山突兀壓乾坤出得朱門入㦸門妻是九重天子女身為一品令公孫鴛鴦殿裏叅皇后龍鳯堂前賀至尊今日澧陽非久駐佇為霖雨拜新恩","collection":"","collectiondesc":"","poemindex":69},{"author":"賈島","charstyle":"近體詩","id":11465,"chapter":"卷五十二","chapternum":52,"title":"贈某翰林","titledesc":"","content":"清重無過知内制從前禮絶外庭人看花在處多隨駕召宴無時不及身馬自賜來騎覺穏詩縁見徹語長新應憐獨向名場苦曽十餘年浪過春","collection":"","collectiondesc":"","poemindex":70},{"author":"賈島","charstyle":"近體詩","id":11466,"chapter":"卷五十二","chapternum":52,"title":"贈圓上人","titledesc":"","content":"誦經千紙得為僧麈尾持行不拂蠅古塔月髙聞呪水新壇日午見燒燈一雙童子澆紅藥百八真珠貫綵繩且説近來心裏事仇讎相對似親朋","collection":"","collectiondesc":"","poemindex":71},{"author":"賈島","charstyle":"近體詩","id":11467,"chapter":"卷五十二","chapternum":52,"title":"劍客","titledesc":"","content":"十年磨一劍霜刃未曽試今日把似君誰為不平事","collection":"","collectiondesc":"","poemindex":72},{"author":"賈島","charstyle":"近體詩","id":11468,"chapter":"卷五十二","chapternum":52,"title":"夜坐","titledesc":"","content":"蟋蟀漸多秋不淺蟾蜍巳没夜應深三更兩鬢幾枝雪一念雙峯四祖心","collection":"","collectiondesc":"","poemindex":73},{"author":"賈島","charstyle":"近體詩","id":11469,"chapter":"卷五十二","chapternum":52,"title":"題興化園亭","titledesc":"","content":"破却千家作一池不栽桃李種薔薇薔薇花落秋風起荆棘滿庭君始知〈古今詩話云賈島狂狷行薄執政惡之不與選裴晉公于興化里作池亭島題詩云云人皆惡其不遜〉","collection":"","collectiondesc":"","poemindex":74},{"author":"賈島","charstyle":"近體詩","id":11470,"chapter":"卷五十二","chapternum":52,"title":"題隠者居","titledesc":"","content":"雖有柴門常不關片雲孤木伴身閒猶嫌住久人知處見擬移家更上山","collection":"","collectiondesc":"","poemindex":75},{"author":"賈島","charstyle":"近體詩","id":11471,"chapter":"卷五十二","chapternum":52,"title":"尋石甕寺上方","titledesc":"","content":"野寺入時春雪後﨑嶇得到此房前老僧不出迎朝客巳住上方三十年","collection":"","collectiondesc":"","poemindex":76},{"author":"賈島","charstyle":"近體詩","id":11472,"chapter":"卷五十二","chapternum":52,"title":"題青龍寺","titledesc":"","content":"碣石山人一軸詩終南山北數人知擬看青龍寺裏月待無一㸃夜雲時","collection":"","collectiondesc":"","poemindex":77},{"author":"賈島","charstyle":"近體詩","id":11473,"chapter":"卷五十二","chapternum":52,"title":"渡桑乾","titledesc":"","content":"客舍并州巳十霜歸心日夜憶咸陽無端更渡桑乾水却望并州是故鄉","collection":"","collectiondesc":"","poemindex":78},{"author":"賈島","charstyle":"近體詩","id":11474,"chapter":"卷五十二","chapternum":52,"title":"過京索先生墳","titledesc":"","content":"京索先生三尺墳秋風漠漠吐寒雲從來有恨君多哭今日何人更哭君","collection":"","collectiondesc":"","poemindex":79},{"author":"賈島","charstyle":"近體詩","id":11475,"chapter":"卷五十二","chapternum":52,"title":"題戴勝","titledesc":"","content":"星㸃花冠道士衣紫陽宫女化身飛能傳上界春消息若到蓬山莫放歸","collection":"","collectiondesc":"","poemindex":80}]