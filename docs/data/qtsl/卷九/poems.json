[{"author":"張九齡","charstyle":"古體詩","content":"閉閣幸無事，登樓聊永日。\n雲霞千里開，洲渚萬形出。\n澹澹澄江漫，飛飛度鳥疾。\n邑人半艫艦，津樹多楓橘。\n感别時已屢，憑眺情非一。\n逺懐不我同，孤興與誰悉。\n平生本單緒，邂逅承優秩。\n謬忝為邦寄，多慙理人術。\n駑鉛雖自勉，倉廩素非實。\n陳力儻無効，謝病從芝术。\n","id":57979,"chapter":"卷九","chapternum":9,"title":"登郡城南樓","titledesc":"","collection":"","collectiondesc":"","poemindex":1},{"author":"張九齡","charstyle":"古體詩","content":"山城本孤峻憑髙結層軒江氣偏宜早林英粲巳繁餘滋含宿霽衆妍在朝暾拂衣釋簿領伏檻遺紛喧湥俯東谿澳逺延南山樊歸雲納前嶺去鳥投遥村目盡有餘意心惻不可諼朅來彭蠡澤載經敷淺原春及但生思時哉無與言不才叨過舉唯力酬明恩美化猶寂蔑迅節徒飛奔雖無成立効庶以去思論行復狥孤迹亦云吾道存","id":57980,"chapter":"卷九","chapternum":9,"title":"嵗初巡屬縣登髙安南樓言懐","titledesc":"","collection":"","collectiondesc":"","poemindex":2},{"author":"張九齡","charstyle":"古體詩","content":"潦收沙衍出霜降天宇晶伏檻一長眺津途多逺情思來江山外望盡烟雲生滔滔不自辯役役且何成我來颯衰鬢孰云飄華纓櫪馬苦踡跼籠禽念遐征嵗陰向晼晚日夕空屏營物生貴得性身累由近名内顧覺今是追歎何時平","id":57981,"chapter":"卷九","chapternum":9,"title":"秋晩登樓望南江入始興郡路","titledesc":"","collection":"","collectiondesc":"","poemindex":3},{"author":"張九齡","charstyle":"古體詩","content":"為郡久無補，越鄉空復湥。\n茍能秉素節，安用叨華簪。\n却步園畦裏，追吾野逸心。\n形骸拘俗吏，光景賴閒林。\n内訟誠知止，外言猶匪忱。\n成蹊謝李逕，衞足感葵陰。\n榮達豈不偉，孤生非所任。\n江城何寂歴，秋樹亦蕭森。\n下有北流水，上有南飛禽。\n我願從歸翼，無然坐自沈。\n","id":57982,"chapter":"卷九","chapternum":9,"title":"郡舍南有園畦雜樹聊以永日","titledesc":"","collection":"","collectiondesc":"","poemindex":4},{"author":"張九齡","charstyle":"古體詩","content":"郡庭日休暇湖曲邀勝踐樂職在中和靈心挹上善乘流坐清曠舉目眺悠緬林與西山重雲因北風卷晶明畫不逮陰影鏡無辨晩秀復芬敷秋光更遥衍萬族紛可佳一遊豈能展羇孤忝邦牧顧已非時選梁公世不容長孺心亦褊永念出籠縶常思退疲蹇嵗徂風露嚴日恐蘭苕剪佳辰不可得良會何其鮮罷興還江城閉關聊自遣","id":57983,"chapter":"卷九","chapternum":9,"title":"臨泛東湖〈時任洪州〉","titledesc":"","collection":"","collectiondesc":"","poemindex":5},{"author":"張九齡","charstyle":"古體詩","content":"出處各有在何者為陸沉幸無迫賤事聊可祛迷襟世路少夷坦孟門未嶇嶔多慙入火術常惕履氷心一跌不自保萬全焉可尋行行念歸路渺渺惜光陰浮生如過隙先達已吾箴敢忘丘山施亦云年病侵力衰在所養時謝良不任但憶舊棲息願言遂窺臨雲間日孤秀山下面清深蘿蔦自為幄風泉何必琴歸此老吾老還當日千金","id":57984,"chapter":"卷九","chapternum":9,"title":"始興南山下有林泉嘗卜居焉荆州卧病有懐此地","titledesc":"","collection":"","collectiondesc":"","poemindex":6},{"author":"張九齡","charstyle":"古體詩","content":"寒露潔秋空遥山紛在矚孤頂乍修聳微雲復相續人兹賞地偏鳥亦愛林旭結念憑幽逺撫躬曷羇束仰霄謝逸翰臨路嗟疲足徂嵗方暌㩦歸心亟躑躅休閒倘有素豈負南山曲","id":57985,"chapter":"卷九","chapternum":9,"title":"晨坐齋中偶而成詠","titledesc":"","collection":"","collectiondesc":"","poemindex":7},{"author":"張九齡","charstyle":"古體詩","content":"恩華逐芳嵗，形勝兼韶月。\n中席傍魚潭，前山倚龍闕。\n花迎妙妓至，鳥避仙舟發。\n宴賞良在兹，再來情不歇。\n","id":57986,"chapter":"卷九","chapternum":9,"title":"龍門旬宴得月字韻","titledesc":"","collection":"","collectiondesc":"","poemindex":8},{"author":"張九齡","charstyle":"古體詩","content":"孤桐亦胡為，百尺傍無枝。\n疎陰不自覆，脩榦欲何施。\n髙岡地復迥，弱植風屢吹。\n凡鳥已相噪，鳳凰安得知。\n","id":57987,"chapter":"卷九","chapternum":9,"title":"雜詩","titledesc":"","collection":"","collectiondesc":"","poemindex":9},{"author":"張九齡","charstyle":"古體詩","content":"良辰不可遇，心賞更蹉跎。\n終日塊然坐，有時勞者歌。\n庭前攬芳蕙，江上託微波。\n路逺無能達，憂情空復多。\n","id":57988,"chapter":"卷九","chapternum":9,"title":"雜詩","titledesc":"","collection":"","collectiondesc":"","poemindex":10},{"author":"張九齡","charstyle":"古體詩","content":"蘭葉春葳蕤，桂華秋皎潔。\n欣欣似生意，自爾為佳節。\n誰知林棲者，聞風坐相恱。\n草木本無心，何求美人折。\n","id":57989,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":11},{"author":"張九齡","charstyle":"古體詩","content":"幽林歸獨卧，滯慮洗孤清。\n持此謝髙鳥，因之傳逺情。\n日夕懐空意，人誰感至精。\n飛沉理自隔，何所慰吾誠。\n","id":57990,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":12},{"author":"張九齡","charstyle":"古體詩","content":"魚游樂深池，鳥棲欲髙枝。\n嗟爾蜉蝣羽，薨薨亦何為。\n有生豈不化，所感奚若斯。\n神理日微滅，吾心安得知。\n浩歎楊朱子，徒然泣路岐。\n","id":57991,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":13},{"author":"張九齡","charstyle":"古體詩","content":"孤鴻海上來，池潢不敢顧。\n側見雙翠鳥，巢在三珠樹。\n矯矯珍木巔，得無金丸懼。\n美服患人指，髙明逼神惡。\n今我遊㝠㝠，弋者何所慕。\n","id":57992,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":14},{"author":"張九齡","charstyle":"古體詩","content":"吳越數千里，夢寐今夕見。\n形骸非我親，衾枕即鄉縣。\n化蝶猶不識，川魚安可羡。\n海上有仙山，歸期覺神變。\n","id":57993,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":15},{"author":"張九齡","charstyle":"古體詩","content":"西日下山隠，北風乘夕流。\n燕雀感昏旦，簷檻呼匹儔。\n鴻鵠雖自逺，哀音非所求。\n貴人棄疵賤，下士嘗殷憂。\n衆情累外物，恕已忘内修。\n感歎長如此，使我心悠悠。\n","id":57994,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":16},{"author":"張九齡","charstyle":"古體詩","content":"江南有丹橘，經冬猶緑林。\n豈伊地氣暖，自有嵗寒心。\n可以薦嘉客，奈何阻重湥。\n運命惟所遇，循環不可尋。\n徒言樹桃李，此木豈無陰。\n","id":57995,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":17},{"author":"張九齡","charstyle":"古體詩","content":"永日徒離憂，臨風懐蹇修。\n美人何處所，孤客空悠悠。\n青鳥跂不至，朱鱉誰云浮。\n夜分起躑躅，時逝曷淹留。\n","id":57996,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":18},{"author":"張九齡","charstyle":"古體詩","content":"抱影唫中夜，誰聞此數息。\n美人適異方，庭樹含幽色。\n白雲愁不見，滄海飛無翼。\n鳳凰一朝來，竹花斯可食。\n","id":57997,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":19},{"author":"張九齡","charstyle":"古體詩","content":"漢上有游女，求思安可得。\n袖中一札書，欲寄雙飛翼。\n冥㝠獨不見，耿耿徒緘憶。\n紫蘭秀空蹊，皓露奪幽色。\n馨香嵗欲晩，感嘆情何極。\n白雲在南山，日暮長太息。\n","id":57998,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":20},{"author":"張九齡","charstyle":"古體詩","content":"我有異鄉憶，宛在雲溶溶。\n憑此目不覯，要之心所鍾。\n但欲附髙鳥，安敢攀飛龍。\n至精無感遇，悲惋填心胸。\n歸來扣寂寞，人願天豈從。\n","id":57999,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":21},{"author":"張九齡","charstyle":"古體詩","content":"閉門賾羣化，憑林結所思。\n嘯嘆此寒木，疇昔廼芳㽔。\n朝陽鳳安在，日暮蟬獨悲。\n浩思極中夜，深嗟欲待誰。\n所懐誠已矣，既往不可追。\n鼎食非吾事，雲仙嘗我期。\n胡越方杳杳，車馬何遲遲。\n天壤一何異，幽嘿卧簾帷。\n","id":58000,"chapter":"卷九","chapternum":9,"title":"感遇","titledesc":"","collection":"","collectiondesc":"","poemindex":22},{"author":"張九齡","charstyle":"古體詩","content":"絶頂有懸泉，喧喧出煙杪。\n不知幾時嵗，但見無昬曉。\n閃閃青崖落，鮮鮮白日皎。\n灑流溼行雲，濺沫驚飛鳥。\n雷吼何噴薄，箭馳入窈窕。\n昔聞山下䝉，今乃林巒表。\n物情有詭激，坤元曷紛矯。\n黙然置此去，變化誰能了。\n","id":58001,"chapter":"卷九","chapternum":9,"title":"入廬山仰望瀑布水","titledesc":"","collection":"","collectiondesc":"","poemindex":23},{"author":"張九齡","charstyle":"古體詩","content":"兹山鎮何所乃在澄湖陰下有蛟螭伏上與虹蜺尋靈仙未始曠窟宅何其湥雙闕出雲峙三宫入煙沈攀崖猶昔境種杏非舊林想像終古跡惆悵獨往心紛吾嬰世網數載忝朝簪孤根自靡託量力况不任多謝周身防常恐横議侵豈匪鵷鴻列惕如泉壑臨迨兹刺江郡來此滌塵襟有趣逢樵客忘懐狎野禽棲閒義未果用拙歡在今願言答休命歸事丘中琹","id":58002,"chapter":"卷九","chapternum":9,"title":"出為豫章郡途次廬山東巖下","titledesc":"","collection":"","collectiondesc":"","poemindex":24},{"author":"張九齡","charstyle":"古體詩","content":"靈境信幽絶，芳時重暄妍。\n再來及兹勝，一遇非無縁。\n萬木柔可結，千花敷欲然。\n松間鳴好鳥，竹下流清泉。\n石壁開精舍，金光照法筵。\n真空本自寂，假有聊相宣。\n復此灰心者，仍追巢頂禪。\n簡書雖有畏，身世亦相捐。\n","id":58003,"chapter":"卷九","chapternum":9,"title":"冬中至玉泉山寺屬窮陰氷閉崖谷無色及仲春行縣復往焉故有此作","titledesc":"","collection":"","collectiondesc":"","poemindex":25},{"author":"張九齡","charstyle":"古體詩","content":"秋風入前林，蕭瑟鳴髙枝。\n寂寞遊子思，寤歎何人知。\n宦成名不立，志存嵗已馳。\n五十而無聞，古人湥所疵。\n平生去外飾，直道如不羈。\n未得操割効，忽復寒暑移。\n物情自古然，身退毁亦隨。\n悠悠滄海渚，望望白雲涯。\n露下霜且降，澤中草離披。\n蘭艾若不分，安用馨香為。\n","id":58004,"chapter":"卷九","chapternum":9,"title":"在郡秋懐","titledesc":"","collection":"","collectiondesc":"","poemindex":26},{"author":"張九齡","charstyle":"古體詩","content":"庭蕪生白露嵗候感遐心䇿蹇慙逺途巢枝思故林小人恐致冦終日如臨深魚鳥好自逸池籠安所欽挂冠東都門採蕨南山岑議道誠愧昔覽分還愜今憮然憂成老空爾白頭吟","id":58005,"chapter":"卷九","chapternum":9,"title":"在郡秋懐","titledesc":"","collection":"","collectiondesc":"","poemindex":27},{"author":"張九齡","charstyle":"近體詩","content":"纎纎折楊柳，持此寄情人。\n一枝何足貴，憐是故園春。\n遲景那能久，芳菲不及新。\n更愁征戍客，容鬢老邊塵。\n","id":58006,"chapter":"卷九","chapternum":9,"title":"折楊柳","titledesc":"","collection":"","collectiondesc":"","poemindex":28},{"author":"張九齡","charstyle":"近體詩","content":"與君嘗此志，因物復知心。\n遺我鍾龍節，非無玳瑁簪。\n幽素宜相重，雕華豈所任。\n為君安首飾，懐此代兼金。\n","id":58007,"chapter":"卷九","chapternum":9,"title":"答陳拾遺贈竹簪","titledesc":"","collection":"","collectiondesc":"","poemindex":29},{"author":"張九齡","charstyle":"近體詩","content":"晨興步北林，蕭散一開襟。\n復見林上月，娟娟猶未沈。\n片雲自孤逺，叢篠亦清深。\n無事由來貴，方知物外心。\n","id":58008,"chapter":"卷九","chapternum":9,"title":"晨出郡舍林下","titledesc":"","collection":"","collectiondesc":"","poemindex":30},{"author":"張九齡","charstyle":"近體詩","content":"場藿巳成嵗，園葵亦向陽。\n蘭時獨不偶，露節漸無芳。\n㫖異菁為蓄，甘非蔗有漿。\n人多利一飽，誰復惜馨香。\n","id":58009,"chapter":"卷九","chapternum":9,"title":"園中時蔬盡皆鋤理唯秋蘭數本委而不顧彼雖一物有足悲者遂賦二章","titledesc":"","collection":"","collectiondesc":"","poemindex":31},{"author":"張九齡","charstyle":"近體詩","content":"幸得不鋤去，孤苗守舊根。\n無心羡㫖蓄，豈欲近名園。\n遇賞寜充佩，為生莫礙門。\n幽林芳意在，非是為人論。\n","id":58010,"chapter":"卷九","chapternum":9,"title":"園中時蔬盡皆鋤理唯秋蘭數本委而不顧彼雖一物有足悲者遂賦二章","titledesc":"","collection":"","collectiondesc":"","poemindex":32},{"author":"張九齡","charstyle":"近體詩","content":"送客南昌尉，離亭西候春。\n野花看欲盡，林鳥聽猶新。\n别酒青門路，歸軒白馬津。\n相知無逺近，萬里尚為隣。\n","id":58011,"chapter":"卷九","chapternum":9,"title":"送韋城李少府","titledesc":"","collection":"","collectiondesc":"","poemindex":33},{"author":"張九齡","charstyle":"近體詩","content":"落日催行舫，逶迤洲渚間。\n雖云有物役，乗此更休閒。\n暝色生前浦，清暉發近山。\n中流澹容與，唯愛鳥飛還。\n","id":58012,"chapter":"卷九","chapternum":9,"title":"自湘水南行","titledesc":"","collection":"","collectiondesc":"","poemindex":34},{"author":"張九齡","charstyle":"近體詩","content":"征鞍窮郢路，歸棹入湘流。\n望鳥惟貪疾，聞猿亦罷愁。\n兩邊楓作岸，數處橘為洲。\n郤記從來意，翻疑夢裏遊。\n","id":58013,"chapter":"卷九","chapternum":9,"title":"初入湘中有喜","titledesc":"","collection":"","collectiondesc":"","poemindex":35},{"author":"張九齡","charstyle":"近體詩","content":"乘夕棹歸舟，縁源路轉幽。\n月眀香嶺樹，風静聽谿流。\n嵐氣船間入，霜華衣上浮。\n猿聲雖此夜，不是别家愁。\n","id":58014,"chapter":"卷九","chapternum":9,"title":"耒陽谿夜行","titledesc":"","collection":"","collectiondesc":"","poemindex":36},{"author":"張九齡","charstyle":"近體詩","content":"行舟傍越岑，窈窕越溪深。\n水闇先秋冷，山晴當晝陰。\n重林間五色，對壁聳千尋。\n惜此生遐逺，誰知造化心。\n","id":58015,"chapter":"卷九","chapternum":9,"title":"湞陽峽","titledesc":"","collection":"","collectiondesc":"","poemindex":37},{"author":"張九齡","charstyle":"近體詩","content":"海上生眀月，天涯共此時。\n情人怨遙夜，竟夕起相思。\n滅燭憐光滿，披衣覺露滋。\n不堪盈手贈，還寢夢佳期。\n","id":58016,"chapter":"卷九","chapternum":9,"title":"望月懐逺","titledesc":"","collection":"","collectiondesc":"","poemindex":38},{"author":"張九齡","charstyle":"近體詩","content":"清迥江城月，流光萬里同。\n所思如夢裏，相望在庭中。\n皎潔青苔露，蕭條黄葉風。\n含情不得語，頻使桂花空。\n","id":58017,"chapter":"卷九","chapternum":9,"title":"秋夕望月","titledesc":"","collection":"","collectiondesc":"","poemindex":39},{"author":"張九齡","charstyle":"近體詩","content":"海燕何微眇，乘春亦蹔來。\n豈知泥滓濺，祇見玉堂開。\n繡户時雙入，華軒日幾迴。\n無心與物競，鷹隼莫相猜〈記事云九齡為相與李林甫方同列陰欲中傷之屢陳九齡頗懐誹謗于時方秋帝命髙力士持白團扇以賜將寄意焉九齡惶恐因作賦以獻又為燕詩以貽林甫云云林甫覽之知其必退恚怒少解〉。\n","id":58018,"chapter":"卷九","chapternum":9,"title":"詠燕","titledesc":"","collection":"","collectiondesc":"","poemindex":40},{"author":"張九齡","charstyle":"近體詩","content":"芳意何能早，孤榮亦自危。\n更憐花蔕弱，不受嵗寒移。\n朝雪那相妬，陰風已屢吹。\n馨香雖尚爾，飄蕩復誰知。\n","id":58019,"chapter":"卷九","chapternum":9,"title":"庭梅詠","titledesc":"","collection":"","collectiondesc":"","poemindex":41},{"author":"張九齡","charstyle":"近體詩","content":"魏武中流處，軒皇問道迴。\n長堤春樹發，髙掌曙雲開。\n龍負王舟渡，人占仙氣來。\n河津會日月，天仗役風雷。\n東顧重關盡，西馳萬國陪。\n還聞股肱郡，元首詠康哉。\n","id":58020,"chapter":"卷九","chapternum":9,"title":"奉和聖製早渡蒲津關","titledesc":"","collection":"","collectiondesc":"","poemindex":42},{"author":"張九齡","charstyle":"近體詩","content":"宗臣事有征，廟算在休兵。\n天與三台座，人當萬里城。\n朔南方偃革，河右蹔揚旌。\n寵錫從仙禁，光華出漢京。\n山川勤逺畧，原隰軫皇情。\n為奏薫琴唱，仍題寶劍名。\n聞風六郡伏，計日五戎平。\n山甫歸應疾，留侯功復成。\n歌鐘旋可望，袵席豈難行。\n四牡何時入，吾君憶履聲。\n","id":58021,"chapter":"卷九","chapternum":9,"title":"奉和聖製送尚書燕國公赴朔方","titledesc":"","collection":"","collectiondesc":"","poemindex":43},{"author":"張九齡","charstyle":"近體詩","content":"孟月攝提貞，乘時我后征。\n晨嚴九折度，暮戒六軍行。\n日御馳中道，風師卷太清。\n戈鋋林表出，組練雪間明。\n動植希皇豫，髙湥奉睿情。\n陪遊七聖列，望幸百神迎。\n氣色煙猶喜，恩光草尚榮。\n之罘稱萬嵗，今此復同聲。\n","id":58022,"chapter":"卷九","chapternum":9,"title":"奉和聖製早登太行山率爾言志","titledesc":"","collection":"","collectiondesc":"","poemindex":44},{"author":"張九齡","charstyle":"近體詩","content":"迢遞終南頂朝朝閶闔前朅來青綺外髙在翠微先雙鳳褰為闕羣龍儼若仙還知到玄圃更是謁甘泉夜雨塵初滅秋空月正懸詭容紛入望霽色宛成妍東極華陰踐西彌嶓冡連奔峰出嶺外瀑水落雲邊漢帝宫將苑商君陌與阡林華鋪近甸烟靄遶晴川既庶仁斯及分憂政已宣山公啓事罷吉甫頌聲傳濟濟金門步洋洋玉樹篇徒歌雖有屬清越豈同年","id":58023,"chapter":"卷九","chapternum":9,"title":"奉和吏部崔尚書雨後大明朝堂望南山","titledesc":"","collection":"","collectiondesc":"","poemindex":45},{"author":"張九齡","charstyle":"近體詩","content":"未央鐘漏晩，仙宇靄沈沈。\n武衞千廬合，嚴扃萬户湥。\n左掖知天近，南窻見月臨。\n樹揺金掌露，庭徙玉樓陰。\n他日聞更直，中宵屬所欽。\n聲華大國寶，夙夜近臣心。\n逸興乘髙閣，雄飛在禁林。\n寧思竊抃者，情發為知音。\n","id":58024,"chapter":"卷九","chapternum":9,"title":"和許給事中直夜簡諸公","titledesc":"","collection":"","collectiondesc":"","poemindex":46},{"author":"張九齡","charstyle":"近體詩","content":"髙齋復晴景，延眺屬清秋。\n風物動歸思，煙林生逺愁。\n紛吾自窮海，薄宦此中州。\n取路無髙足，隨波適下流。\n嵗華空冉冉，心曲且悠悠。\n坐惜芳時晏，胡然久滯留。\n","id":58025,"chapter":"卷九","chapternum":9,"title":"髙齋閒望言懐","titledesc":"","collection":"","collectiondesc":"","poemindex":47},{"author":"張九齡","charstyle":"近體詩","content":"郡閣書常掩，庭蕪日復滋。\n簷風落鳥毳，窻葉掛蟲絲。\n拙病宦情少，羇閒秋氣悲。\n理人無異績，為郡但經時。\n唯有江湖意，沈㝠空在兹。\n","id":58026,"chapter":"卷九","chapternum":9,"title":"郡内閒齋","titledesc":"","collection":"","collectiondesc":"","poemindex":48},{"author":"張九齡","charstyle":"近體詩","content":"遥夜人何在，澄潭月裏行。\n悠悠天宇曠，切切故鄉情。\n外物寂無擾，中流澹自清。\n念歸林葉換，愁坐露華生。\n猶有汀洲鶴，宵分乍一鳴。\n","id":58027,"chapter":"卷九","chapternum":9,"title":"西江夜行","titledesc":"","collection":"","collectiondesc":"","poemindex":49},{"author":"張九齡","charstyle":"近體詩","content":"嘗蓄名山意，兹為世網牽。\n征途屢及此，初服已非然。\n日落青巖際，谿行緑篠邊。\n去舟乘月後，歸鳥息人前。\n數曲迷幽嶂，連圻觸闇泉。\n湥林風緒結，遥夜客情懸。\n非梗胡為泛，無膏亦自煎。\n不知于役者，相樂在何年。\n","id":58028,"chapter":"卷九","chapternum":9,"title":"自始興谿夜上赴嶺","titledesc":"","collection":"","collectiondesc":"","poemindex":50},{"author":"張九齡","charstyle":"近體詩","content":"雲間有數鶴，撫翼意無違。\n曉日東田去，烟霄北渚歸。\n歡呼良自適，羅列好相依。\n逺集長江靜，髙翔衆鳥稀。\n豈煩仙子馭，何畏野人機。\n却念乘軒者，拘留不得飛。\n","id":58029,"chapter":"卷九","chapternum":9,"title":"郡中每晨興輙見羣鶴東飛至暮又行列而返哢唳雲路甚和樂焉予愧獨處江城常目送此意有所羡遂賦以詩","titledesc":"","collection":"","collectiondesc":"","poemindex":51},{"author":"張九齡","charstyle":"近體詩","content":"羽衞森森西向秦，山川歴歴在清晨。\n晴雲稍卷寒巖樹，宿雨能銷御路塵。\n聖徳由來合天道，靈符即此應時巡。\n遺賢一一皆羈致，猶欲髙深訪隠淪。\n","id":58030,"chapter":"卷九","chapternum":9,"title":"奉和聖製早發三鄉山行","titledesc":"","collection":"","collectiondesc":"","poemindex":52},{"author":"張九齡","charstyle":"近體詩","content":"上苑春先入，中園花盡開。\n唯餘幽徑草，尚待日光催。\n","id":58031,"chapter":"卷九","chapternum":9,"title":"答太常靳博士見贈一絶","titledesc":"","collection":"","collectiondesc":"","poemindex":53},{"author":"張九齡","charstyle":"近體詩","content":"自君之出矣，不復理殘機。\n思君如滿月，夜夜減清輝。\n","id":58032,"chapter":"卷九","chapternum":9,"title":"賦得自君之出矣","titledesc":"","collection":"","collectiondesc":"","poemindex":54},{"author":"張九齡","charstyle":"近體詩","content":"宿昔青雲志，蹉跎白髪年。\n誰知明鏡裏，形影自相憐。\n","id":58033,"chapter":"卷九","chapternum":9,"title":"照鏡見白髪聯句","titledesc":"","collection":"","collectiondesc":"","poemindex":55},{"author":"孫逖","charstyle":"古體詩","content":"扁舟夜入江潭泊，露白風髙氣蕭索。\n富春渚上潮未還，天姥岑邊月初落。\n煙水茫茫多苦辛，更聞江上赴人吟。\n洛陽城闕何時見，西北浮雲朝暝湥。\n","id":58034,"chapter":"卷九","chapternum":9,"title":"夜宿浙江","titledesc":"","collection":"","collectiondesc":"","poemindex":56},{"author":"孫逖","charstyle":"古體詩","content":"春路逶迤花柳前，孤舟晚泊就人煙。\n東山白雲不可見，西陵江月夜娟娟。\n春江夜盡潮聲度，征帆遥從此中去。\n越國山川看漸無，可憐愁思江南樹。\n","id":58035,"chapter":"卷九","chapternum":9,"title":"春日留别","titledesc":"","collection":"","collectiondesc":"","poemindex":57},{"author":"孫逖","charstyle":"近體詩","content":"洛城三五夜，天子萬年春。\n綵仗移雙闕，瓊筵會九賓。\n舞成蒼頡字，燈作法王輪。\n不覺東方日，遥埀御𦸼。\n","id":58036,"chapter":"卷九","chapternum":9,"title":"正月十五日夜應制〈一作沈佺期詩〉","titledesc":"","collection":"","collectiondesc":"","poemindex":58},{"author":"孫逖","charstyle":"近體詩","content":"繫馬清谿樹，禪門春氣濃。\n香臺花下出，講坐竹間逢。\n覺路山童引，經行谷鳥從。\n更言窮寂滅，迴策上南峰。\n","id":58037,"chapter":"卷九","chapternum":9,"title":"奉和崔司馬遊雲門寺","titledesc":"","collection":"","collectiondesc":"","poemindex":59},{"author":"孫逖","charstyle":"近體詩","content":"香閣東山下，烟花象外幽。\n懸燈千嶂夕，卷幔五湖秋。\n畫壁餘鴻雁，紗窻宿斗牛。\n更疑天路近，夢與白雲遊。\n","id":58038,"chapter":"卷九","chapternum":9,"title":"宿雲門寺閣","titledesc":"","collection":"","collectiondesc":"","poemindex":60},{"author":"孫逖","charstyle":"近體詩","content":"楊子何年邑，雄圖何楚闗。\n江連二妃渚，雲近八公山。\n驛道青楓外，人煙緑嶼間。\n晩來潮正滿，數處落帆還。\n","id":58039,"chapter":"卷九","chapternum":9,"title":"楊子江樓","titledesc":"","collection":"","collectiondesc":"","poemindex":61},{"author":"孫逖","charstyle":"近體詩","content":"漢使得張綱，威名攝逺方。\n恩霑柱下史，榮比選曹郎。\n江帶黔中濶，山連峽水長。\n莫愁炎暑地，秋至有嚴霜。\n","id":58040,"chapter":"卷九","chapternum":9,"title":"送張環攝御史監南選","titledesc":"","collection":"","collectiondesc":"","poemindex":62},{"author":"孫逖","charstyle":"近體詩","content":"海内文章伯，朝端禮樂英。\n一言興寶運，三入濟羣生。\n命與才相偶，年將位不并。\n台星忽已坼，流慟軫皇情。\n","id":58041,"chapter":"卷九","chapternum":9,"title":"張丞相燕公挽歌詞","titledesc":"","collection":"","collectiondesc":"","poemindex":63},{"author":"孫逖","charstyle":"近體詩","content":"甲第三重㦸，髙門四列侯。\n已成冠葢里，更有鳳凰樓。\n人世方為樂，生涯遽若休。\n空餘掌綸地，傳慶百千秋。\n","id":58042,"chapter":"卷九","chapternum":9,"title":"張丞相燕公挽歌詞","titledesc":"","collection":"","collectiondesc":"","poemindex":64},{"author":"孫逖","charstyle":"近體詩","content":"水國南無畔，扁舟北未期。\n鄉情淮上失，歸夢郢中疑。\n木落知寒近，山長見日遲。\n客行心緒亂，不及洛陽時。\n","id":58043,"chapter":"卷九","chapternum":9,"title":"淮陰夜宿","titledesc":"","collection":"","collectiondesc":"","poemindex":65},{"author":"孫逖","charstyle":"近體詩","content":"永夕卧烟塘，蕭條天一方。\n秋風淮水落，寒夜楚歌長。\n宿莽非中土，鱸魚豈我鄉。\n孤舟行已倦，南越尚茫茫。\n","id":58044,"chapter":"卷九","chapternum":9,"title":"淮陰夜宿","titledesc":"","collection":"","collectiondesc":"","poemindex":66},{"author":"孫逖","charstyle":"近體詩","content":"聞唱梅花落，江南春意深。\n更傳千里外，來入越人吟。\n弱榦紅妝倚，繁香翠羽尋。\n庭中自公日，歌舞向芳陰。\n","id":58045,"chapter":"卷九","chapternum":9,"title":"和常州崔使君詠後庭梅","titledesc":"","collection":"","collectiondesc":"","poemindex":67},{"author":"孫逖","charstyle":"近體詩","content":"梅院重門掩，遥遥歌吹邊。\n庭深人不見，春至曲能傳。\n花落彈棊處，香來薦枕前。\n使君停五馬，行樂此中偏。\n","id":58046,"chapter":"卷九","chapternum":9,"title":"和常州崔使君詠後庭梅","titledesc":"","collection":"","collectiondesc":"","poemindex":68},{"author":"孫逖","charstyle":"近體詩","content":"異域今無外，髙僧代所稀。\n苦心歸寂滅，宴坐得精微。\n持鉢何年至，傳燈是日歸。\n上卿揮别藻，中禁下禪衣。\n海濶杯還度，雲遥錫更飛。\n此行迷處所，何以慰䖍祈。\n","id":58047,"chapter":"卷九","chapternum":9,"title":"送新羅法師還國","titledesc":"","collection":"","collectiondesc":"","poemindex":69},{"author":"孫逖","charstyle":"近體詩","content":"忽覩雲間數雁迴，更逢山上一花開。\n河邊淑氣迎芳草，林下輕風待落梅。\n秋憲府中髙唱入，春卿署裏和歌來。\n共言東閣招賢地，自有西征作賦才。\n","id":58048,"chapter":"卷九","chapternum":9,"title":"和左司張貟外自洛使入京中路先赴長安逢立春日贈韋侍御等諸公","titledesc":"","collection":"","collectiondesc":"","poemindex":70},{"author":"孫逖","charstyle":"近體詩","content":"邊地鶯花少，年來未覺新。\n美人天上落，龍塞始應春。\n","id":58049,"chapter":"卷九","chapternum":9,"title":"同洛陽李少府觀永樂公主入蕃","titledesc":"","collection":"","collectiondesc":"","poemindex":71},{"author":"王翰","charstyle":"古體詩","content":"鴻飛遵枉渚，鹿鳴思故羣。\n物情尚勞愛，况乃予别君。\n别時花始發，别後蘭再薰。\n瑶觴滋白露，寶瑟凝凉氛。\n裴徊北林月，悵望南山雲。\n雲月渺千里，音徽不可聞。\n","id":58050,"chapter":"卷九","chapternum":9,"title":"贈唐祖二子","titledesc":"","collection":"","collectiondesc":"","poemindex":72},{"author":"王翰","charstyle":"古體詩","content":"君不見宜春苑中九華殿飛閣連連直如髪白日全含朱鳥牕流雲半入蒼龍闕宫中綵女夜無事學鳳吹簫弄清越珠簾北卷待凉風繡户南開向明月忽聞天子憶蛾眉寶鳳銜花揲兩螭傳聲走馬開金屋夾路鳴環上玉墀長樂彤庭宴華寢三千美人曳花錦燈前含笑更羅衣悵裏承恩薦瑶枕不意君心半路迴求仙别作望仙臺琳琅禁闥遥相憶紫翠巖房晝不開欲向人間種桃實先從海底覓蓬萊蓬萊可求不可上孤舟縹緲知何往黄金作盤銅作莖青天白露掌中擎王母嫣然感君意雲車羽斾欲相迎飛亷觀前空怨慕少君何事辜相誤一朝埋没茂陵田賤妾蛾眉不重顧宫車晩出向南山仙衞逶迤去不還朝晡泣對麒麟樹樹下蒼苔日漸斑人生百年夜將半對酒長歌莫長歎情知白日不可私一死一生何足算","id":58051,"chapter":"卷九","chapternum":9,"title":"古蛾眉怨","titledesc":"","collection":"","collectiondesc":"","poemindex":73},{"author":"王翰","charstyle":"近體詩","content":"春氣滿林香，春遊不可忘。\n落花吹欲盡，埀柳折還長。\n桑女淮南曲，金鞍塞北裝。\n行行小垂手，日暮渭川陽。\n","id":58052,"chapter":"卷九","chapternum":9,"title":"子夜春歌","titledesc":"","collection":"","collectiondesc":"","poemindex":74},{"author":"王翰","charstyle":"近體詩","content":"紫綬尚書印，朱軿丞相車。\n登朝身許國，出閫將辭家。\n不憚炎蒸苦，親嘗走集賖。\n選徒軍有政，誓卒爾無譁。\n帝樂風初起，王城日半斜。\n寵行流聖作，寅餞照台華。\n騎歴河南樹，旌揺塞北沙。\n榮懐應盡服，嚴殺已先加。\n業峻靈祇保，功成道路嗟。\n寧如鑿空使，逺致石榴花。\n","id":58053,"chapter":"卷九","chapternum":9,"title":"奉和聖製送張尚書巡邊","titledesc":"","collection":"","collectiondesc":"","poemindex":75},{"author":"王翰","charstyle":"近體詩","content":"葡萄美酒夜光杯，欲飲琵琶馬上催。\n醉卧沙場君莫笑，古來征戰幾人回。\n","id":58054,"chapter":"卷九","chapternum":9,"title":"涼州詞","titledesc":"","collection":"","collectiondesc":"","poemindex":76},{"author":"王翰","charstyle":"近體詩","content":"楊柳青青杏發花，年光誤客轉思家。\n不知湖上菱歌女，幾箇春舟在若耶。\n","id":58055,"chapter":"卷九","chapternum":9,"title":"春日思歸","titledesc":"","collection":"","collectiondesc":"","poemindex":77},{"author":"李乂","charstyle":"近體詩","content":"水殿臨丹籞，山樓繞翠微。\n昔遊人託乘，今幸帝垂衣。\n澗篠縁峰合，巖花逗浦飛。\n朝來江曲地，無處不光輝。\n","id":58056,"chapter":"卷九","chapternum":9,"title":"春日侍宴芙蓉園應制","titledesc":"","collection":"","collectiondesc":"","poemindex":78},{"author":"李乂","charstyle":"近體詩","content":"崖巘萬尋懸，居髙敞御筵。\n行戈疑駐日，步輦若登天。\n城闕霧中近，闕河雲外連。\n謬陪登岱駕，欣奉濟汾篇。\n","id":58057,"chapter":"卷九","chapternum":9,"title":"奉和登驪山髙頂寓目應制","titledesc":"","collection":"","collectiondesc":"","poemindex":79},{"author":"李乂","charstyle":"近體詩","content":"望幸紆千乘，登髙自九重。\n臺疑臨戲馬，殿似接疏龍。\n捧篋萸香遍，稱觴菊氣濃。\n更看仙鶴舞，來此慶時雍。\n","id":58058,"chapter":"卷九","chapternum":9,"title":"奉和九日侍宴應制","titledesc":"","collection":"","collectiondesc":"","poemindex":80},{"author":"李乂","charstyle":"近體詩","content":"洛渚問吳潮，吳門想洛橋。\n夕煙楊柳岸，春水木蘭橈。\n城邑南樓近，星辰北斗遥。\n無因生羽翼，輕舉託還飈。\n","id":58059,"chapter":"卷九","chapternum":9,"title":"次蘇州","titledesc":"","collection":"","collectiondesc":"","poemindex":81},{"author":"李乂","charstyle":"近體詩","content":"樞掖調梅暇，林園種槿初。\n入朝榮劍履，退食偶琴書。\n地隠東巖室，天迴北斗車。\n旌門臨䆗窱，輦道屬扶疎。\n雲䍐明丹谷，霜笳徹紫虚。\n水疑投石處，溪似釣璜餘。\n帝澤頒巵酒，人歡頌里閭。\n一承黄竹詠，長奉白茆居。\n","id":58060,"chapter":"卷九","chapternum":9,"title":"陪幸韋嗣立莊","titledesc":"","collection":"","collectiondesc":"","poemindex":82},{"author":"李乂","charstyle":"近體詩","content":"東城結宇瞰千尋，北闕迴輿具四臨。\n麗日祥煙承䍐罼，輕荑弱草藉衣簪。\n秦商重㳫雲巖近，河渭縈紆霧壑深。\n謬接鵷鴻陪賞樂，還欣魚鳥遂飛沈。\n","id":58061,"chapter":"卷九","chapternum":9,"title":"奉和春日幸望春宫應制","titledesc":"","collection":"","collectiondesc":"","poemindex":83},{"author":"樓頴","charstyle":"古體詩","content":"朝涉伊水門，伊水入門流。\n愜心乃成興，澹然泛孤舟。\n霏微傍青靄，容與隨白鷗。\n竹陰交前浦，柳花媚中洲。\n日落陰雲生，彌覺兹路幽。\n聊以恣所適，此外知何求。\n","id":58062,"chapter":"卷九","chapternum":9,"title":"伊水門","titledesc":"","collection":"","collectiondesc":"","poemindex":84},{"author":"樓頴","charstyle":"近體詩","content":"水竹誰家宅，幽庭向宛門。\n今知季倫沼，舊是辟疆園。\n饑鷺窺魚靜，鳴鴉帶子喧。\n興成秖自適，欲白反忘言。\n","id":58063,"chapter":"卷九","chapternum":9,"title":"東郊納凉憶左威衞李録事收昆季太原崔㕘軍三首〈并序〉","titledesc":"僕三伏於通化門東北數里避暑之地地即故倅天官顧公之舊林今貳宰君李公之别業右抵禁籞斜界沁園空水相輝步虹橋而下視竹木交映弄仙棹而傍窺足滌煩襟可陶蒸暑獨往成興恨不與數公共之率然有作因以見意","collection":"","collectiondesc":"","poemindex":85},{"author":"樓頴","charstyle":"近體詩","content":"納涼每選地，近得青門東。\n林與繚垣接，池將沁水通。\n枝交帝女樹，橋映美人虹。\n想是忘機者，悠悠在興中。\n","id":58064,"chapter":"卷九","chapternum":9,"title":"東郊納凉憶左威衞李録事收昆季太原崔㕘軍三首〈并序〉","titledesc":"僕三伏於通化門東北數里避暑之地地即故倅天官顧公之舊林今貳宰君李公之别業右抵禁籞斜界沁園空水相輝步虹橋而下視竹木交映弄仙棹而傍窺足滌煩襟可陶蒸暑獨往成興恨不與數公共之率然有作因以見意","collection":"","collectiondesc":"","poemindex":86},{"author":"樓頴","charstyle":"近體詩","content":"林間求適意，池上得清飈。\n稍稍斜回檝，時時一度橋。\n水光壁際動，山影浪中揺。\n不見李元禮，神仙何處要。\n","id":58065,"chapter":"卷九","chapternum":9,"title":"東郊納凉憶左威衞李録事收昆季太原崔㕘軍三首〈并序〉","titledesc":"僕三伏於通化門東北數里避暑之地地即故倅天官顧公之舊林今貳宰君李公之别業右抵禁籞斜界沁園空水相輝步虹橋而下視竹木交映弄仙棹而傍窺足滌煩襟可陶蒸暑獨往成興恨不與數公共之率然有作因以見意","collection":"","collectiondesc":"","poemindex":87},{"author":"樓頴","charstyle":"近體詩","content":"西施昔日浣紗津，石上青苔思殺人。\n一去姑蘇不復返，岸傍桃李為誰春。\n","id":58066,"chapter":"卷九","chapternum":9,"title":"西施石","titledesc":"","collection":"","collectiondesc":"","poemindex":88}]