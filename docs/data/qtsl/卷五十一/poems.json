[{"author":"李賀","charstyle":"古體詩","id":11167,"chapter":"卷五十一","chapternum":51,"title":"還自㑹稽歌〈并序〉","titledesc":"庾肩吾於梁時嘗作宫體謡引以應和皇子及國勢淪敗肩吾先潛難㑹稽後始還家僕意其必有遺文今無得焉故作還自㑹稽歌以補其悲","content":"野粉椒壁黄濕螢滿梁殿臺城應敎人秋衾夢銅輦吳霜㸃歸鬢身與塘蒲晩脈脈辭金魚羈臣守迍賤","collection":"","collectiondesc":"","poemindex":1},{"author":"李賀","charstyle":"古體詩","id":11168,"chapter":"卷五十一","chapternum":51,"title":"詠懷","titledesc":"","content":"長卿懷茂陵緑草垂石井彈琴看文君春風吹鬢影梁王與武帝棄之如斷梗唯留一簡書金泥泰山頂","collection":"","collectiondesc":"","poemindex":2},{"author":"李賀","charstyle":"古體詩","id":11169,"chapter":"卷五十一","chapternum":51,"title":"蜀國弦","titledesc":"","content":"楓香晩花靜錦水南山影驚石墜猿哀竹雲愁半嶺涼月生秋浦玉沙粼粼光誰家紅淚客不忍過瞿塘","collection":"","collectiondesc":"","poemindex":3},{"author":"李賀","charstyle":"古體詩","id":11170,"chapter":"卷五十一","chapternum":51,"title":"走馬引","titledesc":"","content":"我有辭鄉劍玉鋒堪截雲襄陽走馬客意氣自生春朝嫌劍花淨莫嫌劍光冷能持劍向人不解持照身","collection":"","collectiondesc":"","poemindex":4},{"author":"李賀","charstyle":"古體詩","id":11171,"chapter":"卷五十一","chapternum":51,"title":"申胡子觱篥歌〈并序〉","titledesc":"申胡子朔客之蒼頭也朔客李氏本亦世家子得祀江夏王廟當年踐履失序遂奉官北郡自稱學長調短調久未知名今年四月吾與對舍於長安崇義里遂將衣質酒命予合飲氣熱杯闌因謂吾曰李長吉爾徒能長調不能作五字歌詩直强迴筆端與陶謝詩勢相遠幾里吾對後請撰申胡子觱篥歌以五字斷句歌成左右人合噪相唱朔客大喜擎觴起立命花孃出幕裵徊拜客吾問所宜稱善平弄於是以弊辭配聲與予為夀","content":"顔熱感君酒含嚼蘆中聲花孃篸綏妥休睡芙蓉屏誰截太平管列㸃排空星直貫開花風天上驅雲行今夕嵗華落令人惜平生心事如波濤中坐時時驚朔客騎白馬劍弝懸蘭纓俊健如生猱肯拾蓬中螢","collection":"","collectiondesc":"","poemindex":5},{"author":"李賀","charstyle":"古體詩","id":11172,"chapter":"卷五十一","chapternum":51,"title":"長歌續短歌","titledesc":"","content":"長歌破衣襟短歌斷白髮秦王不可見旦夕成内熱渴飲壺中酒飢拔隴頭粟淒淒四月闌千里一時緑夜峯何離離明月落石底徘徊沿石尋照出髙峯外不得與之游歌成鬢先改","collection":"","collectiondesc":"","poemindex":6},{"author":"李賀","charstyle":"古體詩","id":11173,"chapter":"卷五十一","chapternum":51,"title":"感諷","titledesc":"","content":"合浦無明珠龍洲無木奴足知造化力不給使君須越婦未織作吳蠶始蠕蠕縣官騎馬來獰色虬紫鬚懐中一方板板上數行書不因使君怒焉得詣爾廬越婦拜縣官桑牙今尚小㑹待春日晏絲車方擲掉越婦通言語小姑具黄粱縣官踏飡去簿吏復登堂\n南山何其悲鬼雨灑空草長安夜半秋風前幾人老低迷黄昏逕褭褭青櫟道月午樹無影一山唯白曉漆炬迎新人幽曠螢擾擾","collection":"","collectiondesc":"","poemindex":7},{"author":"李賀","charstyle":"古體詩","id":11174,"chapter":"卷五十一","chapternum":51,"title":"贈陳商","titledesc":"","content":"長安有男兒二十心已朽楞伽堆案前楚辭繫肘後人生有窮拙日暮聊飲酒祗今道巳塞何必須白首淒淒陳述聖披褐鉏俎豆學為堯舜文時人責衰偶柴門車轍凍日下榆影瘦黄昏訪我來苦節青陽皺太華五千仞劈地抽森秀旁古〈古字疑作占字〉無寸尋一上戛牛斗公卿縱不憐寧能鎖我口李生師太華大坐看白晝逢霜作樸𣙙得氣為春栁禮節乃相去顦顇如芻狗風雪值齋壇墨組貫銅綬臣妾氣態間唯欲承箕箒天眼何時開古劍庸一吼","collection":"","collectiondesc":"","poemindex":8},{"author":"李賀","charstyle":"古體詩","id":11175,"chapter":"卷五十一","chapternum":51,"title":"題趙生壁","titledesc":"","content":"大婦然竹根中婦舂玉屑冬暖拾松枝日烟生蒙滅木蘚青桐老石井水聲發曝背卧東亭桃花滿肌骨","collection":"","collectiondesc":"","poemindex":9},{"author":"李賀","charstyle":"古體詩","id":11176,"chapter":"卷五十一","chapternum":51,"title":"送韋仁實兄弟入關","titledesc":"","content":"送客飲别酒千觴無赭顔何物最傷心馬首鳴金鐶野色浩無主秋明空曠間坐來壯膽破斷目不能看行槐引西道青梢長攢攢韋郎好兄弟疊玉生文翰我在山上舍一畝蒿磽田夜雨叫租吏春聲暗交關誰解念勞勞蒼突唯南山","collection":"","collectiondesc":"","poemindex":10},{"author":"李賀","charstyle":"古體詩","id":11177,"chapter":"卷五十一","chapternum":51,"title":"蘇小小墓","titledesc":"","content":"幽蘭露如嗁眼無物結同心烟花不堪剪草如茵松如葢風為裳水為珮油壁車久相待冷翠燭勞光彩西陵下風吹雨","collection":"","collectiondesc":"","poemindex":11},{"author":"李賀","charstyle":"古體詩","id":11178,"chapter":"卷五十一","chapternum":51,"title":"李憑箜篌引","titledesc":"","content":"吳絲蜀桐張髙秋空山凝雲頺不流江娥嗁竹素女愁李憑中國彈箜篌崐山玉碎鳯凰叫芙蓉泣露香蘭笑十二門前融冷光二十三絲動紫皇女媧錬石補天處石破天驚逗秋雨夢入神山敎神嫗老魚跳波痩蛟舞吳質不眠倚桂樹露脚斜飛濕寒兎","collection":"","collectiondesc":"","poemindex":12},{"author":"李賀","charstyle":"古體詩","id":11179,"chapter":"卷五十一","chapternum":51,"title":"殘絲曲","titledesc":"","content":"垂楊葉老鶯哺兒殘絲欲斷黄蠭歸緑鬢少年金釵客縹粉壺中沈琥珀花臺欲暮春辭去落花起作迴風舞榆莢相催不知數沈郎青錢夾城路","collection":"","collectiondesc":"","poemindex":13},{"author":"李賀","charstyle":"古體詩","id":11180,"chapter":"卷五十一","chapternum":51,"title":"送沈亞之歌〈并序〉","titledesc":"文人沈亞之元和七年以書不中第返歸於吳江吾悲其行無錢酒以勞又感沈之勤請乃歌一解以勞之","content":"吳興才人怨春風桃花滿陌千里紅紫絲竹斷驄馬小家住錢塘東復東白藤交穿織書笈短策齊裁如梵夾雄光寶礦獻春卿烟底驀波乗一葉春卿拾材白日下擲置黄金解龍馬攜笈歸江重入門勞勞誰是憐君者吾聞壯夫重心骨古人三走無摧捽請君待旦事長鞭他日還轅及秋律","collection":"","collectiondesc":"","poemindex":14},{"author":"李賀","charstyle":"古體詩","id":11181,"chapter":"卷五十一","chapternum":51,"title":"春坊正字劍子歌","titledesc":"","content":"先輩匣中三尺水曾入吳潭斬龍子隙月斜明刮露寒練帶平鋪吹不起蛟胎皮老蒺藜刺鸊鵜淬花白鷴尾直是荆軻一片心莫敎照見春坊字挼絲團金懸䍡𦌊神光欲截藍田玉提出西方白帝驚嗷嗷鬼母秋郊哭","collection":"","collectiondesc":"","poemindex":15},{"author":"李賀","charstyle":"古體詩","id":11182,"chapter":"卷五十一","chapternum":51,"title":"雁門太守行","titledesc":"","content":"黑雲壓城城欲摧甲光向日金鱗開角聲滿天秋色裏塞上燕支凝夜紫半卷紅旗臨易水霜重鼓寒聲不起報君黄金臺上意提攜玉龍為君死〈幽閒鼔吹云賀以歌詩謁韓公時公送客歸極困解帶讀之首篇乃雁門太守行即束帶見之〉","collection":"","collectiondesc":"","poemindex":16},{"author":"李賀","charstyle":"古體詩","id":11183,"chapter":"卷五十一","chapternum":51,"title":"大堤曲","titledesc":"","content":"妾家住横塘紅紗滿桂香青雲敎綰頭上髻明月與作耳邉璫蓮風起江畔春大堤上留北人郎食鯉魚尾妾食猩猩唇莫指襄陽道緑浦歸帆少今日菖蒲花明朝楓樹老","collection":"","collectiondesc":"","poemindex":17},{"author":"李賀","charstyle":"古體詩","id":11184,"chapter":"卷五十一","chapternum":51,"title":"夢天","titledesc":"","content":"老兎寒蟬泣天色雲樓半開壁斜白玉輪軋露溼團光鸞珮相逢桂香陌黄塵清水三山下更變千年如走馬遙望齊州九㸃烟一泓海水杯中㵼","collection":"","collectiondesc":"","poemindex":18},{"author":"李賀","charstyle":"古體詩","id":11185,"chapter":"卷五十一","chapternum":51,"title":"唐兒歌","titledesc":"","content":"頭玉磽磽眉刷翠杜郎生得真男子骨重神寒天廟器一雙瞳人翦秋水竹馬梢梢搖緑尾銀鸞睒光踏半臂東家嬌孃求對值濃笑書空作唐字眼大心雄知所以莫忘作歌人姓李","collection":"","collectiondesc":"","poemindex":19},{"author":"李賀","charstyle":"古體詩","id":11186,"chapter":"卷五十一","chapternum":51,"title":"緑章封事〈為吳道士夜醮作〉","titledesc":"","content":"青霓扣額呼宫神鴻龍玉狗開天門石榴花發滿溪津溪女洗花染白雲緑章封事咨元父六街馬蹄浩無主虛空風氣不清泠短衣小冠作塵土金家香衖千輪鳴揚雄秋室無俗聲願攜漢㦸招書鬼休令恨骨填蒿里","collection":"","collectiondesc":"","poemindex":20},{"author":"李賀","charstyle":"古體詩","id":11187,"chapter":"卷五十一","chapternum":51,"title":"河南府試十二月樂辭〈録八首〉","titledesc":"","content":"上樓迎春新春歸暗黄著栁宫漏遲薄薄淡靄弄野姿寒緑幽風生短絲錦牀曉卧玉肌冷露臉未開對朝暝官街栁帶不堪折早晩菖蒲勝綰結〈正月〉\n飲酒採桑津宜男草生蘭笑人蒲如交劍風如薰勞勞胡燕怨酣春薇帳逗烟生緑塵金翹峩髻愁暮雲沓䬃起舞真珠裙津頭送别唱流水酒客背寒南山死〈二月〉\n東方風來滿眼春花城栁暗愁殺人複宫深殿竹風起新翠舞衿淨如水光風轉蕙百餘里暖霧驅雲撲天地軍裝宫妓掃蛾淺搖搖錦旗夾城暖曲水漂香去不歸梨花落盡成秋苑〈三月〉\n曉涼暮涼樹如葢千山濃緑生雲外依微香雨青氛氳膩葉蟠花照曲門金塘閒水搖碧漪老景沈重無驚飛墮紅殘萼暗參差〈四月〉\n裁生羅伐湘竹帔拂秋霜簟秋玉炎炎紅鏡東方開暈如車輪上徘徊啾啾赤帝騎龍來〈六月〉\n星依雲渚冷露滴盤中圓好花生木末衰蕙愁空園夜天如玉砌池葉極青錢僅猒舞衫薄稍知花簟寒曉風何拂拂北斗光闌干〈七月〉\n離宫散螢天似水竹黄池冷芙蓉死月綴金鋪光脈脈涼苑虚庭空澹白露花飛飛風草草翠錦斕斑滿層道雞人罷唱曉瓏璁鵶啼金井下疎桐〈九月〉\n玉壺銀箭曉難傾缸花夜笑凝幽明碎霜斜舞上羅幕燭龍兩行照飛閣珠帷怨卧不成眠金鳯刺衣著體寒長眉對月鬬彎環〈十月〉","collection":"","collectiondesc":"","poemindex":21},{"author":"李賀","charstyle":"古體詩","id":11188,"chapter":"卷五十一","chapternum":51,"title":"天上謠","titledesc":"","content":"天河夜轉漂迴星銀浦流雲學水聲玉宫桂樹花未落仙妾采香垂珮纓秦妃捲簾北窻曉窻前植桐青鳯小王子吹笙鵝管長呼龍耕烟種瑤草粉霞紅綬藕絲裙青洲步拾蘭苕春東指羲和能走馬海塵新生石山下","collection":"","collectiondesc":"","poemindex":22},{"author":"李賀","charstyle":"古體詩","id":11189,"chapter":"卷五十一","chapternum":51,"title":"浩歌","titledesc":"","content":"南風吹山作平地帝遣天吳移海水王母桃花千遍紅彭祖巫咸幾迴死青毛驄馬參差錢嬌春楊栁含細烟筝人勸我金屈巵神血未凝身問誰不須浪飲丁都䕶世上英雄本無主買絲繡作平原君有酒惟澆趙州土漏催水咽玉蟾蜍衛娘髮薄不勝梳看見秋眉換新緑二十男兒那刺促","collection":"","collectiondesc":"","poemindex":23},{"author":"李賀","charstyle":"古體詩","id":11190,"chapter":"卷五十一","chapternum":51,"title":"秋來","titledesc":"","content":"桐風驚心壯士苦衰鐙絡緯啼寒素誰看青簡一編書不遣花蟲粉空蠧思牽今夜腸應直雨冷香魂弔書客秋墳鬼唱鮑家詩恨血千年土中碧","collection":"","collectiondesc":"","poemindex":24},{"author":"李賀","charstyle":"古體詩","id":11191,"chapter":"卷五十一","chapternum":51,"title":"帝子歌","titledesc":"","content":"洞庭明月一千里涼風雁啼天在水九節菖蒲石上死湘神彈琴迎帝子山頭老桂吹古香雌龍怨吟寒水光沙浦走魚白石郎閒取真珠擲龍堂","collection":"","collectiondesc":"","poemindex":25},{"author":"李賀","charstyle":"古體詩","id":11192,"chapter":"卷五十一","chapternum":51,"title":"秦王飲酒","titledesc":"","content":"秦王騎虎遊八極劍光照空天自碧羲和敲石玻瓈聲劫灰飛盡古今平龍頭㵼酒邀酒星金槽琵琶夜棖棖洞庭雨脚來吹笙酒酣喝月使倒行銀雲櫛櫛瑤殿明宫門掌事報一更花樓玉鳯聲嬌獰海綃紅文香淺清黄鵝跌舞千年觥仙人燭樹蠟烟輕清琴醉眼涙泓泓","collection":"","collectiondesc":"","poemindex":26},{"author":"李賀","charstyle":"古體詩","id":11193,"chapter":"卷五十一","chapternum":51,"title":"李夫人","titledesc":"","content":"紫皇宫殿重重開夫人飛入瓊瑤臺緑香繡帳何時歇青雲無光宫水咽翩翩桂花墜秋月孤鸞驚啼商絲發紅壁䦨珊懸佩璫歌臺小妓遙相望玉蟾滴水雞人唱露花蘭葉參差光","collection":"","collectiondesc":"","poemindex":27},{"author":"李賀","charstyle":"古體詩","id":11194,"chapter":"卷五十一","chapternum":51,"title":"金銅仙人辭漢歌〈有序〉","titledesc":"魏明帝青龍元年八月詔宫官牽車西取漢孝武捧露盤仙人欲立置前殿宫官既折盤仙人臨載乃潸然淚下唐諸王孫李賀遂作金銅仙人辭漢歌","content":"茂陵劉郎秋風客夜聞馬嘶曉無跡畫欄桂樹懸秋香三十六宫土花碧魏官牽車指千里東關酸風射眸子空將漢月出宫門憶君清涙如鉛水衰蘭送客咸陽道天若有情天亦老攜盤獨出月荒涼渭城巳逺波聲小","collection":"","collectiondesc":"","poemindex":28},{"author":"李賀","charstyle":"古體詩","id":11195,"chapter":"卷五十一","chapternum":51,"title":"湖中曲","titledesc":"","content":"長眉越沙採蘭若桂葉水葓春漠漠横船醉眠白晝閒渡口梅風歌扇薄燕釵玉股照青渠越王嬌郎小字書蜀紙封巾報雲鬢晩漏壺中水淋盡","collection":"","collectiondesc":"","poemindex":29},{"author":"李賀","charstyle":"古體詩","id":11196,"chapter":"卷五十一","chapternum":51,"title":"宫娃歌","titledesc":"","content":"蠟光髙懸照紗空花房夜𢷬紅守宫象口吹香毾㲪暖七星挂城聞漏板寒入罘罳殿影昬彩鸞簾額著霜痕啼蛄弔月鈎欄下屈膝銅鋪鎖阿甄夢入家門上沙渚天河落處長洲路願君光明如太陽放妾騎魚撇波去","collection":"","collectiondesc":"","poemindex":30},{"author":"李賀","charstyle":"古體詩","id":11197,"chapter":"卷五十一","chapternum":51,"title":"勉愛行二首送小季之廬山〈録一首〉","titledesc":"","content":"别栁當馬頭官槐如兎目欲將千里别持我易斗粟南雲北雲空脈斷靈臺經絡懸春綫青軒樹轉月滿牀下國飢兒夢中見維爾之昆二十餘年來持鏡頗有鬚辭家三載今如此索米王門一事無荒溝古水光如刀庭南拱栁生蠐螬江干幼客真可念郊原晩吹悲號號","collection":"","collectiondesc":"","poemindex":31},{"author":"李賀","charstyle":"古體詩","id":11198,"chapter":"卷五十一","chapternum":51,"title":"致酒行","titledesc":"","content":"零落棲遲一杯酒主人奉觴客長夀主父西游困不歸家人折斷門前栁吾聞馬周昔作新豐客天荒地老無人識空將牋上兩行書直犯龍顔請恩澤我有迷魂招不得雄雞一聲天下白少年心事當挐雲誰念幽寒坐嗚呃","collection":"","collectiondesc":"","poemindex":32},{"author":"李賀","charstyle":"古體詩","id":11199,"chapter":"卷五十一","chapternum":51,"title":"公莫舞歌〈并序〉","titledesc":"公莫舞歌者詠項伯翼蔽劉沛公也㑹中壯士灼灼於人故無復書且南北樂府率有歌引賀陋諸家今重作公莫舞歌云","content":"方花古礎排九楹刺豹淋血盛銀甖華筵鼓吹無桐竹長刀直立割鳴箏横楣麤錦生紅緯日炙錦嫣王未醉腰下三看寶玦光項莊掉箾欄前起材官小臣公莫舞座上真人赤龍子芒碭雲瑞抱天迴咸陽王氣清如水鐵樞鐵楗重束關大旗五丈撞雙鐶漢王今日頒秦印絶臏刳腸臣不論","collection":"","collectiondesc":"","poemindex":33},{"author":"李賀","charstyle":"古體詩","id":11200,"chapter":"卷五十一","chapternum":51,"title":"胡蝶飛","titledesc":"","content":"楊花撲帳春雲熱龜甲屏風醉眼纈東家胡蝶西家飛白騎少年今日歸","collection":"","collectiondesc":"","poemindex":34},{"author":"李賀","charstyle":"古體詩","id":11201,"chapter":"卷五十一","chapternum":51,"title":"後園鑿井","titledesc":"","content":"井上轆轤牀上轉水聲繁絲聲淺情若何荀奉倩城頭日長向城頭住一日作千年不須流下去","collection":"","collectiondesc":"","poemindex":35},{"author":"李賀","charstyle":"古體詩","id":11202,"chapter":"卷五十一","chapternum":51,"title":"開愁歌〈華下作〉","titledesc":"","content":"秋風吹地百草乾華容碧影生晩寒我當二十不得意一心愁謝如枯蘭衣如飛鶉馬如狗臨岐擊劍生銅吼旗亭下馬解秋衣請貫宜陽一壺酒壺中喚天雲不開白晝萬里閒淒迷主人勸我養心骨莫受俗物相填□","collection":"","collectiondesc":"","poemindex":36},{"author":"李賀","charstyle":"古體詩","id":11203,"chapter":"卷五十一","chapternum":51,"title":"秦宫詩〈并序〉","titledesc":"漢人秦宫將軍梁冀之檗奴也秦宫得寵内舍故以驕名大集於人予撫舊而作長辭以馮子都之事相為對望又云昔有之詩","content":"越羅衫袂迎春風玉刻麒麟腰帶紅樓頭曲宴仙人語帳底吹笙香霧濃人間酒暖春茫茫花枝入簾白日長飛窻複道傳籌飲十夜銅盤膩燭黄秃衿小袖調鸚鵡紫繡麻□踏哮虎破桂燒金侍曉筵白鹿清酥夜半煮相英永巷騎新馬内屋深屏生色畫開門爛用水衡錢卷起黄河向身㵼皇天厄運猶曽裂秦宫一生花底活鸞箆奪得不還人醉睡氍毹滿堂月","collection":"","collectiondesc":"","poemindex":37},{"author":"李賀","charstyle":"古體詩","id":11204,"chapter":"卷五十一","chapternum":51,"title":"苦晝短","titledesc":"","content":"飛光飛光勸爾一杯酒吾不識青天髙黄地厚唯見月寒日暖來煎人夀食熊則肥食蛙則痩神君何在太一安有天東有若木下置銜燭龍吾將斬龍足嚼龍肉使之朝不得迴夜不得伏自然老者不死少者不哭何為服黄金吞白玉誰似任公子雲中騎碧驢劉徹茂陵多滯骨嬴政梓棺費鮑魚","collection":"","collectiondesc":"","poemindex":38},{"author":"李賀","charstyle":"古體詩","id":11205,"chapter":"卷五十一","chapternum":51,"title":"艾如張","titledesc":"","content":"錦襜褕繡襠襦强飲啄哺爾雛隴東卧穟滿風雨莫信籠媒隴西去齊人織網如素空張在野田平碧中網絲漠漠無形影誤爾觸之傷首紅艾葉緑花誰剪刻中藏禍機不可測","collection":"","collectiondesc":"","poemindex":39},{"author":"李賀","charstyle":"古體詩","id":11206,"chapter":"卷五十一","chapternum":51,"title":"巫山髙","titledesc":"","content":"碧叢叢髙插天大江翻瀾神曳烟楚魂尋夢風颸然曉風飛雨生苔錢瑤姫一去一千年丁香笻竹啼老猿古祠近月蟾桂寒椒花墮紅濕雲閒","collection":"","collectiondesc":"","poemindex":40},{"author":"李賀","charstyle":"古體詩","id":11207,"chapter":"卷五十一","chapternum":51,"title":"江南弄","titledesc":"","content":"江中緑霧起涼波天上疊巘紅嵯峩水風浦雲生老竹渚暝蒲帆如一幅鱸魚千頭酒百斛酒中倒卧南山緑吳歈越吟未終曲江上團團帖寒玉","collection":"","collectiondesc":"","poemindex":41},{"author":"李賀","charstyle":"古體詩","id":11208,"chapter":"卷五十一","chapternum":51,"title":"榮華樂〈一作東洛梁客謠〉","titledesc":"","content":"鳶肩公子二十餘齒編貝唇激朱氣如虹蜺飲如建瓴走馬夜呌呌嚴更逕穿複道游椒房龍裘金玦雜花光玉堂調笑金樓子臺下戲學邯鄲倡口吟舌話稱女郎錦袪繡面漢帝旁得明珠十斛白璧一雙新詔垂金曳紫光煌煌馬如飛人如水九卿六官皆望履將迴日月先反掌欲作江河唯畫地峩峩虎冠上切雲竦劍晨趨凌紫氛繡段千尋貽皁隸黄金百鎰貺家臣十二門前張大宅晴春烟起連天碧金鋪綴日雜紅光銅龍齧環似爭力瑤姬凝醉卧芳席海素籠窻空下隔丹穴取鳯充行庖玃玃如拳那足食金蟾呀呀蘭燭香軍裝武妓聲琅璫誰知花雨夜來過但見池臺春草長嘈嘈絃吹匝天開洪崖簫聲遶天來天長一矢貫雙虎雲弝絶騁聒旱雷亂袖交竿管兒舞吳音緑鳥學言語能敎刻石平紫金解送刻毛寄新兎三皇后七貴人五十校尉二將軍當時飛去逐彩雲化作今日京華春","collection":"","collectiondesc":"","poemindex":42},{"author":"李賀","charstyle":"古體詩","id":11209,"chapter":"卷五十一","chapternum":51,"title":"沙路曲","titledesc":"","content":"栁臉半眠丞相樹珮馬釘鈴踏沙路斷燼遺香褭翠烟燭騎嗁烏上天去帝家玉龍開九關帝前動笏移南山獨垂重印押千官金窠篆字紅屈盤沙路歸來聞好語旱火不光天下雨","collection":"","collectiondesc":"","poemindex":43},{"author":"李賀","charstyle":"古體詩","id":11210,"chapter":"卷五十一","chapternum":51,"title":"髙軒過〈韓員外愈皇甫侍御湜見過因而命作〉","titledesc":"","content":"華裾織翠青如葱金環壓轡搖玲瓏馬蹄隠耳聲隆隆入門下馬氣如虹云是東京才子文章鉅公二十八宿羅心胷元精照耀貫當中殿前作賦聲摩空筆補造化天無功龎眉書客感秋蓬誰知死草生華風我今垂翅附冥鴻他日不羞蛇作龍","collection":"","collectiondesc":"","poemindex":44},{"author":"李賀","charstyle":"古體詩","id":11211,"chapter":"卷五十一","chapternum":51,"title":"長平箭頭歌","titledesc":"","content":"漆灰骨末丹水沙淒淒古血生銅花白翎金簳雨中盡直餘三脊殘狼牙我尋平原乗兩馬驛東石田蒿塢下風長日短星蕭蕭黑旗雲溼懸空夜左魂右魄嗁肌瘦酪瓶倒盡將羊炙蟲棲雁病蘆筍紅迴風送客吹隂火訪古汍瀾收斷鏃折鋒赤璺曾刲肉南陌東城馬上兒勸我將金換簝竹","collection":"","collectiondesc":"","poemindex":45},{"author":"李賀","charstyle":"古體詩","id":11212,"chapter":"卷五十一","chapternum":51,"title":"江樓曲","titledesc":"","content":"樓前流水江陵道鯉魚風起芙蓉老曉釵催鬢語南風抽帆歸來一日功鼉吟浦口飛梅雨竿頭酒旗换青苧蕭騷浪白雲差池黄粉油衫寄郎主新槽酒聲苦無力南湖一頃菱花白眼前便有千里愁小玉開屏見山色","collection":"","collectiondesc":"","poemindex":46},{"author":"李賀","charstyle":"古體詩","id":11213,"chapter":"卷五十一","chapternum":51,"title":"染絲上春機","titledesc":"","content":"玉甖汲水桐花井蒨絲沈水如雲影美人懶態燕脂愁春梭抛擲鳴髙樓綵線結茸背複疊白祫玉郎寄桃葉為君挑鸞作腰綬願君處處宜春酒","collection":"","collectiondesc":"","poemindex":47},{"author":"李賀","charstyle":"古體詩","id":11214,"chapter":"卷五十一","chapternum":51,"title":"神弦曲","titledesc":"","content":"西山日没東山昏旋風吹馬馬踏雲畫弦素管聲淺繁花裙綷䌨步秋塵桂葉刷風桂墜子青狸哭血寒狐死古壁彩蚪金帖尾雨工騎入秋潭水百年老鶚成木魅笑聲碧火巢中起","collection":"","collectiondesc":"","poemindex":48},{"author":"李賀","charstyle":"古體詩","id":11215,"chapter":"卷五十一","chapternum":51,"title":"神絃","titledesc":"","content":"女巫澆酒雲滿空玉爐炭火香鼕鼕海神山鬼來座中紙錢窸窣鳴⿴風相思木帖金舞鸞攅蛾一啑重一彈呼星召鬼歆杯盤山魅食時人森寒終南日色低平灣神兮長在有無間神嗔神喜師更顔送神萬騎還青山","collection":"","collectiondesc":"","poemindex":49},{"author":"李賀","charstyle":"古體詩","id":11216,"chapter":"卷五十一","chapternum":51,"title":"將進酒","titledesc":"","content":"琉璃鍾琥珀濃小槽酒滴真珠紅烹龍炮鳯玉脂泣羅帷繡幕圍香風吹龍笛擊鼉鼓皓齒歌細腰舞況是青春日將暮桃花亂落如紅雨勸君終日酩酊醉酒不到劉伶墳上土","collection":"","collectiondesc":"","poemindex":50},{"author":"李賀","charstyle":"古體詩","id":11217,"chapter":"卷五十一","chapternum":51,"title":"美人梳頭歌","titledesc":"","content":"西施曉夢綃帳寒香鬟墮髻半沉檀轆轤咿啞轉鳴玉驚起芙蓉睡新足雙鸞開鏡秋水光解鬟臨鏡立象牀一編香絲雲撒地玉釵落處無聲膩纎手郤盤老鵶色翠滑寶釵簪不得春風爛漫惱嬌慵十八鬟多無氣力妝成𩭏鬌敧不斜雲裾數步踏雁沙背人不語向何處下堦自折櫻桃花","collection":"","collectiondesc":"","poemindex":51},{"author":"李賀","charstyle":"古體詩","id":11218,"chapter":"卷五十一","chapternum":51,"title":"官街鼓","titledesc":"","content":"曉聲隆隆催轉日暮聲隆隆呼月出漢城黄栁映新簾栢陵飛燕埋香骨磓碎千年日長白孝武秦王聽不得從君翠髮蘆花色獨共南山守中國幾迴天上葬神仙漏聲相將無斷絶","collection":"","collectiondesc":"","poemindex":52},{"author":"李賀","charstyle":"古體詩","id":11219,"chapter":"卷五十一","chapternum":51,"title":"崑崙使者","titledesc":"","content":"崑崙使者無消息茂陵烟樹生愁色金盤玉露自淋漓元氣茫茫收不得麒麟背上石文裂蚪龍鱗下紅肢折何處偏傷萬國心中天夜久髙明月","collection":"","collectiondesc":"","poemindex":53},{"author":"李賀","charstyle":"古體詩","id":11220,"chapter":"卷五十一","chapternum":51,"title":"古鄴城童子謠效王粲刺曺操","titledesc":"","content":"鄴城中莫塵起探黑丸砍文吏棘為鞭虎為馬團團走鄴城下切玉劍射日弓獻何人奉相公扶轂來關右兒香掃塗相公歸","collection":"","collectiondesc":"","poemindex":54},{"author":"李賀","charstyle":"近體詩","id":11221,"chapter":"卷五十一","chapternum":51,"title":"示弟","titledesc":"","content":"别弟三年後還家一日餘醁醽今夕酒緗帙去時書病骨猶能在人間底事無何須問牛馬抛擲任梟盧","collection":"","collectiondesc":"","poemindex":55},{"author":"李賀","charstyle":"近體詩","id":11222,"chapter":"卷五十一","chapternum":51,"title":"七夕","titledesc":"","content":"别浦今朝暗羅帷午夜愁鵲辭穿線月花入曝衣樓天上分金鏡人間望玉鈎錢塘蘇小小又值一年秋","collection":"","collectiondesc":"","poemindex":56},{"author":"李賀","charstyle":"近體詩","id":11223,"chapter":"卷五十一","chapternum":51,"title":"過華清宫","titledesc":"春月夜啼鵶宫簾隔御花雲生朱絡暗石斷紫錢斜玉椀盛殘露銀鐙㸃舊紗蜀王無近信泉上有芹芽謝秀才有妾縞練改從於人秀才引留之不得後生感憶座人製詩嘲誚賀復繼四首","content":"誰知泥憶雲望斷梨花春荷絲製機練竹葉剪花裙月明啼阿姊鐙暗㑹良人也識君夫壻金魚掛在身銅鏡立青鸞燕脂拂紫綿腮花弄暗粉眼尾淚侵寒碧玉破不復瑤琴重撥絃今日非昔日何人敢正看洞房思不禁蠭子作花心灰暖殘香炷髮冷青蟲簪夜遙鐙燄短睡熟小屏深好作鴛鴦夢南城罷擣碪尋常輕宋玉今日嫁文鴦㦸𠏉横龍簴刀環倚桂窻邀人裁半袖端坐據胡牀淚濕紅輪重棲烏上井梁","collection":"","collectiondesc":"","poemindex":57},{"author":"李賀","charstyle":"近體詩","id":11224,"chapter":"卷五十一","chapternum":51,"title":"追賦畫江潭苑","titledesc":"","content":"吳苑曉蒼蒼宫衣水濺黄小鬟紅粉薄騎馬珮珠長路指臺城迥羅薰袴褶香行雲霑翠輦今日似襄王寶袜菊衣單蕉花宻露寒水光蘭澤葉帶重剪刀錢角暖盤弓易鞾長上馬難涙痕霑寢帳匀粉照金鞍剪翅小鷹斜縚根玉鏇花鍬垂妝鈿粟箭箙釘文牙𦦷𦦷啼深竹鵁鶄老溼沙宫官燒蠟火飛燼汙鉛華十騎簇芙蓉宫衣小隊紅練香薫宋鵲尋箭踏盧龍旗濕金鈴重霜乾玉鐙空今朝畫眉早不待景陽鐘","collection":"","collectiondesc":"","poemindex":58},{"author":"李賀","charstyle":"近體詩","id":11225,"chapter":"卷五十一","chapternum":51,"title":"馮小憐","titledesc":"","content":"灣頭見小憐請上琵琶絃破得春風恨今朝直幾錢裙垂竹葉帶髩溼杏花烟玉冷紅絲重齊宫駕妾鞭","collection":"","collectiondesc":"","poemindex":59},{"author":"李賀","charstyle":"近體詩","id":11226,"chapter":"卷五十一","chapternum":51,"title":"答贈","titledesc":"","content":"本是張公子曾名萼綠華沈香燻小像楊栁伴啼鵶露重金泥冷杯䦨玉樹斜琴堂沽酒客新買後園花","collection":"","collectiondesc":"","poemindex":60},{"author":"李賀","charstyle":"近體詩","id":11227,"chapter":"卷五十一","chapternum":51,"title":"惱公","titledesc":"","content":"宋玉愁空斷嬌饒粉自紅歌聲春草露門掩杏花叢注口櫻桃小添眉桂葉濃曉奩妝秀靨夜帳減香筒鈿鏡飛孤鵲江圖畫水葓陂陀梳碧鳯腰褭帶金蟲杜若含清露河蒲聚紫茸月分蛾黛破花合靨朱融髮重疑盤霧腰輕乍倚風宻書題豆蔻隠語笑芙蓉莫鎖茱萸匣休開翡翠籠弄珠驚漢燕燒蜜引胡蠭醉纈抛紅網單羅挂緑蒙數錢敎姹女買藥問巴賨匀臉安斜雁移鐙想夢熊腸攢非束竹弦急是張弓晩樹迷新蝶殘蜺憶斷虹古時填渤澥今日鑿崆峒繡沓搴長幔羅裙結短封心搖如舞鶴骨出似飛龍井檻淋清漆門鋪綴白銅隈花開兎徑向壁印狐蹤玳瑁釘簾薄琉璃疊扇烘象牀縁素柏瑤席卷香葱細管吟朝幌芳醪落夜楓宜男生楚巷梔子發金墉龜甲開屏澀鵞毛滲墨濃黄庭留衛瓘緑樹養韓馮雞唱星懸栁鵶啼露滴桐黄娥初出座寵妹始相從蠟淚垂蘭燼秋蕪掃綺櫳吹笙翻舊引沽酒待新豐短佩愁填粟長絃怨削菘曲池眠乳鴨小閣睡娃僮褥縫篸雙綫鉤縚辮五總蜀烟飛重錦峽雨濺輕容拂鏡羞温嶠薰衣避賈充魚生玉藕下人在石蓮中含水灣蛾翠登樓潠馬鬉使君居曲陌園令住臨卭桂火流蘇暖金爐細炷通春遲王子態鶯囀謝孃慵玉漏三星曙銅街五馬逢犀株防膽怯銀液鎮心忪跳脱看年命琵琶道吉凶王時應七夕夫位在三宫無力塗雲母多方帶藥翁符因青鳥送囊用絳紗縫漢苑尋官栁河橋閡禁鐘月明中婦覺應笑畫堂空","collection":"","collectiondesc":"","poemindex":61},{"author":"李賀","charstyle":"近體詩","id":11228,"chapter":"卷五十一","chapternum":51,"title":"王濬墓下作","titledesc":"","content":"人間無阿童猶唱水中龍白草侵烟死秋梨遶地紅古書平黑石神劍斷青銅耕勢魚鱗起墳科馬鬛封菊花垂溼露棘逕卧乾蓬松栢愁香澀南原幾夜風","collection":"","collectiondesc":"","poemindex":62},{"author":"李賀","charstyle":"近體詩","id":11229,"chapter":"卷五十一","chapternum":51,"title":"貴公子夜闌曲","titledesc":"","content":"褭褭沈水烟烏啼夜闌景曲沼芙蓉波腰圍白玉冷","collection":"","collectiondesc":"","poemindex":63},{"author":"李賀","charstyle":"近體詩","id":11230,"chapter":"卷五十一","chapternum":51,"title":"馬詩","titledesc":"","content":"忽憶周天子驅車上玉山鳴騶辭鳯苑赤驥最承恩此馬非凡馬房星本是星向前敲痩骨猶自帶銅聲劉叔去怱怱如今不豢龍夜來霜壓棧駿骨折西風催榜渡烏江神騅泣向風吾王今解劍何處逐英雄唐劍斬隋公拳毛屬太宗莫嫌金甲重且去捉飃風伯樂向前看旋毛在腹間秪今掊白草何日驀青山武帝愛神仙燒金得紫烟廏中皆肉馬不解上青天","collection":"","collectiondesc":"","poemindex":64},{"author":"李賀","charstyle":"近體詩","id":11231,"chapter":"卷五十一","chapternum":51,"title":"昌谷讀書示巴童","titledesc":"","content":"蟲響鐙光薄宵寒藥氣濃君憐垂翅客辛苦尚相從","collection":"","collectiondesc":"","poemindex":65},{"author":"李賀","charstyle":"近體詩","id":11232,"chapter":"卷五十一","chapternum":51,"title":"出城寄權璩楊敬之","titledesc":"","content":"草暖雲昏萬里春宫花拂面送行人自言漢劍當飛去何事還車載病身","collection":"","collectiondesc":"","poemindex":66},{"author":"李賀","charstyle":"近體詩","id":11233,"chapter":"卷五十一","chapternum":51,"title":"南園","titledesc":"","content":"花枝草蔓眼中開小白長紅越女腮可憐日暮嫣香落嫁與春風不用媒\n宫北田塍曉氣酣黄桑飲露窣宫簾長腰健婦偷攀折將餧吳王八繭蠶\n竹裏繰絲挑網車青蟬獨噪日光斜桃膠迎夏香琥珀自課越儂能種瓜\n三十未有二十餘白日長飢小甲蔬橋頭長老相哀念因遺戎韜一卷書\n男兒何不帶吳鈎收取關山五十州請君暫上凌烟閣若箇書生萬户侯\n尋章摘句老雕蟲曉月當簾挂玉弓不見年年遼海上文章何處哭秋風\n長卿牢落悲空舍曼倩恢諧取自容見買若耶溪水劍明朝歸去事猿公\n春水初生乳燕飛黄蜂小尾撲花歸窻舍遠色通書幌魚擁香鈎近石磯\n泉沙耎卧鴛鴦暖曲岸迴篙舴艋遲瀉酒木蘭椒葉蓋病容扶起種菱絲\n邉壤今朝憶蔡邕無心裁曲卧春風舍南有竹堪書字老去溪頭作釣翁\n長巒谷口倚嵇家白晝千峯老翠華自履藤鞵收石蜜手牽苔絮長蒓花\n松溪黑水新龍卵桂洞生硝舊馬牙誰為虞卿裁道帔輕綃一匹染朝霞","collection":"","collectiondesc":"","poemindex":67},{"author":"李賀","charstyle":"近體詩","id":11234,"chapter":"卷五十一","chapternum":51,"title":"昌谷北園新筍","titledesc":"","content":"斫取青光冩楚辭膩香春粉黑離離無情有恨何人見露壓烟啼千萬枝","collection":"","collectiondesc":"","poemindex":68},{"author":"李賀","charstyle":"近體詩","id":11235,"chapter":"卷五十一","chapternum":51,"title":"酬答","titledesc":"","content":"金魚公子夾衫長宻裝腰䩠割玉方行處春風隨馬尾栁花偏打内家香","collection":"","collectiondesc":"","poemindex":69}]