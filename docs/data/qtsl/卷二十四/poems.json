[{"author":"杜甫","charstyle":"古體詩","content":"紈袴不餓死儒冠多誤身丈人試靜聴賤子請具陳甫昔少年日早充觀國賓讀書破萬卷下筆如有神賦料揚雄敵詩看子建親李邕求識面王翰願卜鄰自謂頗挺出立登要路津致君堯舜上再使風俗淳此意竟蕭條行歌非隠淪騎驢三十載旅食京華春朝扣富兒門暮随肥馬塵殘杯與冷炙到處潛悲辛主上頃見徴歘然欲求伸青冥却垂翅蹭蹬無縱鱗甚愧丈人厚甚知丈人真每於百寮上猥誦佳句新竊效貢公喜難甘原憲貧焉能心怏怏祗是走踆踆今欲東入海即將西去秦尚憐終南山回首清渭濱常擬報一飯况懷辭大臣白鷗沒浩蕩萬里誰能馴","id":59461,"chapter":"卷二十四","chapternum":24,"title":"奉贈韋左丞丈二十二韻","titledesc":"","collection":"","collectiondesc":"","poemindex":1},{"author":"杜甫","charstyle":"古體詩","content":"崆峒小麥熟，且願休王師。\n請公問主將，焉用窮荒為。\n饑鷹未飽肉，側翅隨人飛。\n髙生跨鞍馬，有似幽幷兒。\n脱身簿尉中，始與捶楚辭。\n借問今何官，觸熱向武威。\n答云一書記，所媿國士知。\n人實不易知，更須慎其儀。\n十年出幕府，自可持旌麾。\n此行旣特達，足以慰所思。\n男兒功名遂，亦在老大時。\n常恨結歡淺，各在天一涯。\n又如參與商，慘慘中腸悲。\n驚風吹鴻鵠，不得相追隨。\n黃塵翳沙漠，念子何當歸。\n邊城有餘力，早寄從軍詩。\n","id":59462,"chapter":"卷二十四","chapternum":24,"title":"送髙三十五書記","titledesc":"","collection":"","collectiondesc":"","poemindex":2},{"author":"杜甫","charstyle":"古體詩","content":"二年客東都，所歴厭機巧。\n野人對羶腥，蔬食常不飽。\n豈無青精飯，使我顔色好。\n苦乏大藥資，山林跡如掃。\n李侯金閨彦，脱身事幽討。\n亦有梁宋遊，方期拾瑶草。\n","id":59463,"chapter":"卷二十四","chapternum":24,"title":"贈李白","titledesc":"","collection":"","collectiondesc":"","poemindex":3},{"author":"杜甫","charstyle":"古體詩","content":"已從招提遊，更宿招提境。\n陰壑生虚籟，月林散清影。\n天闕象緯逼，雲卧衣裳冷。\n欲覺聞晨鐘，令人發深省。\n","id":59464,"chapter":"卷二十四","chapternum":24,"title":"遊龍門奉先寺","titledesc":"","collection":"","collectiondesc":"","poemindex":4},{"author":"杜甫","charstyle":"古體詩","content":"岱宗夫如何，齊魯青未了。\n造化鍾神秀，陰陽割昏曉。\n盪胷生曾雲，决眥入歸鳥。\n㑹當凌絶頂，一覽衆山小。\n","id":59465,"chapter":"卷二十四","chapternum":24,"title":"望嶽","titledesc":"","collection":"","collectiondesc":"","poemindex":5},{"author":"杜甫","charstyle":"古體詩","content":"人生不相見，動如參與商。\n今夕復何夕，共此燈燭光。\n少壯能㡬時，鬢髮各已蒼。\n訪舊半為鬼，驚呼熱中腸。\n焉知二十載，重上君子堂。\n昔别君未婚，兒女忽成行。\n怡然敬父執，問我来何方。\n問答乃未已，兒女羅酒漿。\n夜雨剪春韭，新炊間黄粱。\n主稱㑹面難，一舉累十觴。\n十觴亦不醉，感子故意長。\n明日隔山岳，世事兩茫茫。\n","id":59466,"chapter":"卷二十四","chapternum":24,"title":"贈衛八處士","titledesc":"","collection":"","collectiondesc":"","poemindex":6},{"author":"杜甫","charstyle":"古體詩","content":"髙標跨蒼穹，烈風無時休。\n自非曠士懷，登兹翻百憂。\n方知象教力，足可追冥搜。\n仰穿龍虵窟，始出枝撐幽。\n七星在北戸，河漢聲西流。\n羲和鞭白日，少昊行清秋。\n秦山忽破碎，涇渭不可求。\n俯視但一氣，焉能辨皇州。\n迴首叫虞舜，蒼梧雲正愁。\n惜哉瑶池飲，日晏崑崙丘。\n黄鵠去不息，哀鳴何所投。\n君看隨陽雁，各有稻粱謀。\n","id":59467,"chapter":"卷二十四","chapternum":24,"title":"同諸公登慈恩寺塔","titledesc":"","collection":"","collectiondesc":"","poemindex":7},{"author":"杜甫","charstyle":"古體詩","content":"平明跨驢出未知適誰門權門多噂𠴲且復尋諸孫諸孫貧無事宅舍如荒村堂前自生竹堂後自生萱萱草秋已死竹枝霜不繁淘米少汲水汲多井水渾刈葵莫放手放手傷葵根阿翁懶惰久覺兒行步奔所来為宗族亦不為盤飱小人利口實薄俗難可論勿受外嫌猜同姓古所敦","id":59468,"chapter":"卷二十四","chapternum":24,"title":"示從孫濟","titledesc":"","collection":"","collectiondesc":"","poemindex":8},{"author":"杜甫","charstyle":"古體詩","content":"出門復入門，兩脚但如舊。\n所向泥活活，思君令人瘦。\n沈吟坐西軒，飲食錯昏晝。\n寸步曲江頭，難為一相就。\n吁嗟乎蒼生，稼穡不可救。\n安得誅雲師，疇能補天漏。\n大明韜日月，曠野號禽獸。\n君子強逶迤，小人困馳驟。\n維南有崇山，恐與川浸溜。\n是節東籬菊，紛披為誰秀。\n岑生多新詩，性亦嗜醇酎。\n采采黄金花，何由滿衣褏。\n","id":59469,"chapter":"卷二十四","chapternum":24,"title":"九日寄岑參","titledesc":"","collection":"","collectiondesc":"","poemindex":9},{"author":"杜甫","charstyle":"古體詩","content":"髙臺面蒼陂，六月風日冷。\n蕪葭離披去，天水相與永。\n懷新目似擊，接要心已領。\n仿像識鮫人，空濛辨魚艇。\n錯磨終南翠，顛倒白閣影。\n崷崒増光輝，乗陵惜俄頃。\n勞生愧嚴鄭，外物慕張邴。\n世復輕驊騮，吾甘雜鼃黽。\n知歸俗可忽，取適事莫並。\n身退豈待官，老来苦便靜。\n况資菱芡足，庶結茅茨迥。\n從此具扁舟，彌年逐清景。\n","id":59470,"chapter":"卷二十四","chapternum":24,"title":"渼陂西南臺","titledesc":"","collection":"","collectiondesc":"","poemindex":10},{"author":"杜甫","charstyle":"古體詩","content":"廣文到官舎，繫馬堂階下。\n醉則騎馬歸，頗遭官長罵。\n才名四十年，坐客寒無氈。\n賴有蘇司業，時時與酒錢。\n","id":59471,"chapter":"卷二十四","chapternum":24,"title":"戲簡鄭廣文䖍兼呈蘇司業源明","titledesc":"","collection":"","collectiondesc":"","poemindex":11},{"author":"杜甫","charstyle":"古體詩","content":"逺林暑氣薄，公子過我遊。\n貧居類村塢，僻近城南樓。\n㫄舎頗淳朴，所願亦易求。\n隔屋喚西家，借問有酒不。\n牆頭過濁醪，展席俯長流。\n清風左右至，客意已驚秋。\n巢多衆鳥鬬，葉宻鳴蟬稠。\n苦遭此物聒，孰謂吾廬幽。\n水花晩色靜，庶足充淹留。\n預恐樽中盡，更起為君謀。\n","id":59472,"chapter":"卷二十四","chapternum":24,"title":"夏日李公見訪〈李時為太子家令〉","titledesc":"","collection":"","collectiondesc":"","poemindex":12},{"author":"杜甫","charstyle":"古體詩","content":"東山氣鴻濛宫殿居上頭君来必十月樹羽臨九州陰火煮玉泉噴薄漲巖幽有時浴赤日光抱空中樓閬風入轍跡曠原延㝠搜沸天萬乗動觀水百丈湫幽靈斯可佳王命官屬休初聞龍用壯擘石摧林丘中夜窟宅改移因風雨秋倒懸瑶池影屈注蒼江流味如甘露漿揮弄滑且柔翠旗淡偃蹇雲車紛少留簫鼓蕩四溟異香泱漭浮鮫人獻微綃曾祝沈豪牛百祥奔盛明古先莫能儔坡陁金蝦蟆出見盖有由至尊顧之笑王母不𡧓收復歸虚無底化作長黄虬飄飄青瑣郎文彩珊瑚鈎浩歌淥水曲清絶聴者愁〈箋注援酉陽雜俎所載月光屬林尋化金背蝦蟆事以為月者陰精后妃之象托喻貴妃之暱祿山〉","id":59473,"chapter":"卷二十四","chapternum":24,"title":"奉同郭給事湯東靈湫作","titledesc":"","collection":"","collectiondesc":"","poemindex":13},{"author":"杜甫","charstyle":"古體詩","content":"杜陵有布衣老大意轉拙許身一何愚竊比稷與契居然成濩落白首甘契闊蓋棺事則已此志常覬豁窮年憂黎元歎息腸内熱取笑同學翁浩歌彌激烈非無江海志蕭灑送日月生逢堯舜君不忍便永訣當今廊廟具構厦豈云缺葵藿傾太陽物性固莫奪顧惟螻螘輩但自求其穴胡為慕大鯨輒擬偃溟渤以兹悟生理獨恥事干謁兀兀遂至今忍為塵埃沒終愧巢與由未能易其節沈飲聊自適放歌頗愁絶嵗暮百草零疾風髙岡裂天衢陰崢嶸客子中夜發霜嚴衣帶斷指直不得結凌晨過驪山御榻在嵽嵲蚩尤塞寒空蹴踏崖谷滑瑶池氣鬱律羽林相摩戛君臣留懽娱樂動殷樛嶱賜浴皆長纓與宴非短褐彤廷所分帛本自寒女出鞭撻其夫家聚斂貢城闕聖人筐篚恩實欲邦國活臣如忽至理君豈棄此物多士盈朝廷仁者宜戰慄况聞内金盤盡在衛霍室中堂舞神仙煙霧散玉質煖客貂䑕裘悲管逐清瑟勸客駞蹄羮霜橙壓香橘朱門酒肉臭路有凍死骨榮枯咫尺異惆悵難再述北轅就涇渭官渡又改轍羣氷從西下極目髙崪兀疑是崆峒来恐觸天柱折河梁幸未坼枝橕聲窸窣行旅相攀援川廣不可越老妻寄異縣十口隔風雪誰能久不顧庶往共饑渴入門聞號咷幼子饑巳卒吾寧捨一哀里巷亦嗚咽所愧為人父無食致夭折豈知秋禾登貧窶有倉卒生常免租税名不隸征伐撫跡猶酸辛平人固騷屑黙思失業徒因念逺戍卒憂端齊終南澒洞不可掇","id":59474,"chapter":"卷二十四","chapternum":24,"title":"自京赴奉先縣詠懷五百字","titledesc":"","collection":"","collectiondesc":"","poemindex":14},{"author":"杜甫","charstyle":"古體詩","content":"客從南縣來浩蕩無與適旅食白日長况當朱炎赫髙齋坐林杪信宿游衍閴清晨陪躋攀傲睨俯峭壁崇岡相枕帶曠野懷咫尺始知賢主人贈此遣愁寂危堦根青冥曾氷生淅瀝上有無心雲下有欲落石泉聲聞復急動靜隨所擊鳥呼藏其身有似懼彈射吏隠適情性兹焉其窟宅白水見舅氏諸翁乃仙伯杖藜長松隂作尉窮谷僻為我炊雕胡逍遥展良覿坐久風頗愁晚来山更碧相對十丈蛟歘翻盤渦坼何得空裏雷殷殷尋地脉煙氛藹𡺚崒魍魎森慘戚崑崙崆峒顛迴首如不隔前軒頽反照巉絶華岳赤兵氣漲林巒川光雜鋒鏑知是相公軍鐵馬雲霧積玉觴淡無味羌羯豈強敵長歌激屋梁淚下流衽席人生半哀樂天池有順逆慨彼萬國夫休明備征狄猛將紛填委廟謀蓄長策東郊何時開帶甲且未釋欲告清宴罷難拒幽明迫三歎酒食旁何由似平昔","id":59475,"chapter":"卷二十四","chapternum":24,"title":"白水縣崔少府十九翁髙齋三十韻","titledesc":"","collection":"","collectiondesc":"","poemindex":15},{"author":"杜甫","charstyle":"古體詩","content":"心在水精域，衣霑春雨時。\n洞門盡徐步，深院果幽期。\n到扉開復閉，撞鐘齋及兹。\n醍醐長發性，飲食過扶衰。\n把臂有多日，開懷無愧辭。\n黄鸝度結搆，紫鴿下罘罳。\n愚意㑹所適，花邊行自遲。\n湯休起我病，微笑索題詩。\n","id":59476,"chapter":"卷二十四","chapternum":24,"title":"大雲寺賛公房","titledesc":"","collection":"","collectiondesc":"","poemindex":16},{"author":"杜甫","charstyle":"古體詩","content":"細軟青絲履，光明白㲲巾。\n深藏供老宿，取用及吾身。\n自顧轉無趣，交情何尚新。\n道林才不世，惠逺徳過人。\n雨瀉暮簷竹，風吹青井芹。\n天陰對圗畫，最覺潤龍鱗。\n","id":59477,"chapter":"卷二十四","chapternum":24,"title":"大雲寺賛公房","titledesc":"","collection":"","collectiondesc":"","poemindex":17},{"author":"杜甫","charstyle":"古體詩","content":"燈影照無睡，心清聞妙香。\n夜深殿突兀，風動金鋃鐺。\n天黑閉春院，地清棲暗芳。\n玉繩迴斷絶，鐵鳳森翺翔。\n梵放時出寺，鐘殘仍殷牀。\n明朝在沃野，苦見塵沙黄。\n","id":59478,"chapter":"卷二十四","chapternum":24,"title":"大雲寺賛公房","titledesc":"","collection":"","collectiondesc":"","poemindex":18},{"author":"杜甫","charstyle":"古體詩","content":"童兒汲井華，慣㨗瓶上手。\n霑灑不濡地，掃除似無箒。\n明霞爛複閣，霽霧搴髙牖。\n側塞被徑花，飄颻委墀柳。\n艱難世事迫，隠遁佳期後。\n晤語契深心，那能總鉗口。\n奉辭還杖策，暫别終回首。\n泱泱泥汚人，听听國多狗。\n既未免羈絆，時来憇奔走。\n近公如白雪，執熱煩何有。\n","id":59479,"chapter":"卷二十四","chapternum":24,"title":"大雲寺賛公房","titledesc":"","collection":"","collectiondesc":"","poemindex":19},{"author":"杜甫","charstyle":"古體詩","content":"朝光入甕牖尸寝驚弊裘起行視天宇春氣漸和柔興来不暇嬾今晨梳我頭出門無所待徒步覺自由杖藜復恣意免值公與侯晚定崔李交㑹心真罕儔每過得酒傾二宅可淹留喜結仁里懽况因令節求李生園欲荒舊竹頗修修引客看掃除隨時成獻酬崔侯初筵色已畏空尊愁未知天下士至性有此不草芽既青出蜂聲亦煖遊思見農器陳何當甲兵休上古葛天民不貽黄屋憂至今阮籍等熟醉為身謀威鳳髙其翔長鯨吞九州地軸為之翻百川皆亂流當歌欲一放淚下恐莫收濁醪有妙理庶用慰沈浮","id":59480,"chapter":"卷二十四","chapternum":24,"title":"晦日尋崔戢李封","titledesc":"","collection":"","collectiondesc":"","poemindex":20},{"author":"杜甫","charstyle":"古體詩","content":"雞鳴風雨交，久旱雲亦好。\n杖藜入春泥，無食起我早。\n諸家憶所歴，一飯跡便掃。\n蘇侯得數過，懽喜每傾倒。\n也復可憐人，呼兒具梨棗。\n濁醪必在眼，盡醉攄懐抱。\n紅稠屋角花，碧委牆隅草。\n親賓縱談謔，喧鬧慰衰老。\n况䝉霈澤垂，糧粒或自保。\n妻孥隔軍壘，撥棄不擬道。\n","id":59481,"chapter":"卷二十四","chapternum":24,"title":"雨過蘇端〈端置酒〉","titledesc":"","collection":"","collectiondesc":"","poemindex":21},{"author":"杜甫","charstyle":"古體詩","content":"皇天久不雨既雨晴亦佳出郭眺西郊肅肅春増華青熒陵陂麥窈窕桃李花春夏各有實我饑豈無涯干戈雖橫放慘澹鬬龍𧉮甘澤不猶愈且耕今未賒丈夫則帶甲婦女終在家力難及黍稷得種菜與麻千載商山芝往者東門𤓰其人骨已朽此道誰疵瑕英賢遇轗軻逺引蟠泥沙顧慙昧所適廻首白日斜漢陰有鹿門滄海有靈查焉能學衆口咄咄空咨嗟","id":59482,"chapter":"卷二十四","chapternum":24,"title":"喜晴","titledesc":"","collection":"","collectiondesc":"","poemindex":22},{"author":"杜甫","charstyle":"古體詩","content":"鄙夫行衰謝抱病昏妄集常時往還人記一不識十程侯晩相遇與語才傑立薫然耳目開頗覺聰明入千載得鮑叔末契有所及意鍾老柏青義動脩𧉮蟄若人可數見慰我垂白泣告别無淹晷百憂復相襲内愧突不黔庶羞以賙給素絲挈長魚碧酒随玉粒途窮見交態世梗悲路澁東風吹春氷泱莽后土濕念君惜羽翮既飽更思戢莫作翻雲鶻聞呼向禽急","id":59483,"chapter":"卷二十四","chapternum":24,"title":"送率府程錄事還鄉〈程攜酒饌相就取别〉","titledesc":"","collection":"","collectiondesc":"","poemindex":23},{"author":"杜甫","charstyle":"古體詩","content":"去年潼闗破，妻子隔絶久。\n今夏草木長，脱身得西走。\n麻鞋見天子，衣袖露兩肘。\n朝廷慜生還，親故傷老醜。\n涕淚授拾遺，流離主恩厚。\n柴門雖得去，未忍即開口。\n寄書問三川，不知家在否。\n比聞同罹禍，殺戮到雞狗。\n山中漏茅屋，誰復依戸牖。\n摧頽蒼松根，地冷骨未朽。\n幾人全性命，盡室豈相偶。\n嶔岑猛虎場，鬱結迴我首。\n自寄一封書，今已十月後。\n反畏消息来，寸心亦何有。\n漢運初中興，生平老躭酒。\n沈思歡㑹處，恐作窮獨叟。\n","id":59484,"chapter":"卷二十四","chapternum":24,"title":"述懷一首〈此已下自賊中竄歸鳳翔作〉","titledesc":"","collection":"","collectiondesc":"","poemindex":24},{"author":"杜甫","charstyle":"古體詩","content":"威弧不能弦自爾無寧嵗川谷血橫流豺狼沸相噬天子從北来長驅振凋敝頓兵岐梁下却跨沙漠裔二京陷未收四極我得制蕭索漢水清緬通淮湖税使者紛星散王綱尚旒綴南伯從事賢君行立談際坐知七曜厯手畫三軍勢氷雪淨聰明雷霆走精鋭幕府輟諫官朝廷無此例至尊方旰食仗爾布嘉惠補闕暮徵入柱史晨征憇正當艱難時實藉長久計迴風吹獨樹白日照執袂慟哭蒼煙根山門萬重閉居人莽牢落遊子方迢逓徘徊悲生離局促老一世陶唐歌遺民後漢更列帝恨無匡復姿聊欲從此逝","id":59485,"chapter":"卷二十四","chapternum":24,"title":"送樊二十三侍御赴漢中判官","titledesc":"","collection":"","collectiondesc":"","poemindex":25},{"author":"杜甫","charstyle":"古體詩","content":"南風作秋聲殺氣薄炎熾盛夏鷹隼擊時危異人至令弟草中来蒼然請論事詔書引上殿奮舌動天意兵法五十家爾腹為箧笥應對如轉丸疏通畧文字經綸皆新語足以正神器宗廟尚為灰君臣俱下淚崆峒地無軸青海天軒輊西極最瘡痍連山暗烽燧帝曰大布衣藉卿佐元帥坐看清流沙所以子奉使歸當再前席適逺非歴試須存武威郡為畫長久利孤峯石戴驛快馬金纒轡黄羊飫不羶蘆酒多還醉踴躍常人情慘澹苦士志安邊敵何有反正計始遂吾聞駕鼓車不合用騏驥龍吟迴其頭夾輔待所致","id":59486,"chapter":"卷二十四","chapternum":24,"title":"送從弟亞赴安西判官","titledesc":"","collection":"","collectiondesc":"","poemindex":26},{"author":"杜甫","charstyle":"古體詩","content":"昔沒賊中時，潛與子同遊。\n今歸行在所，王事有去留。\n偪側兵馬閒，主憂急良籌。\n子雖軀幹小，老氣横九州。\n挺身艱難際，張目視冦讎。\n朝廷壯其節，奉詔令參謀。\n鑾輿駐鳳翔，同谷為咽喉。\n西抱弱水道，南鎮枹罕陬。\n此邦承平日，剽刼吏所羞。\n况乃冦未滅，控帶莽悠悠。\n府中韋使君，道足示懷柔。\n令姪才俊茂，二美又何求。\n受詞太白脚，走馬仇池頭。\n古色沙土裂，積陰雪雲稠。\n羌父豪猪鞾，羌兒青兕裘。\n吹角向月窟，蒼山旌斾愁。\n鳥驚出死樹，龍怒拔老湫。\n古来無人境，今代橫戈矛。\n傷哉文儒士，憤激馳林丘。\n中原正格鬬，後㑹無緣由。\n百年賦命定，豈料沈與浮。\n且復戀良友，握手步道周。\n論兵逺壑淨，亦可縱冥搜。\n題詩得秀句，札翰時相投。\n","id":59487,"chapter":"卷二十四","chapternum":24,"title":"送韋十六評事充同谷郡防禦判官","titledesc":"","collection":"","collectiondesc":"","poemindex":27},{"author":"杜甫","charstyle":"古體詩","content":"五城何迢迢，迢迢隔河水。\n邊兵盡東征，城内空荆杞。\n思明割懐衛，秀巖西未巳。\n迴畧大荒来，崤函盖虚爾。\n延州秦北戸，關防猶可倚。\n焉得一萬人，疾驅塞蘆子。\n岐有薛大夫，㫄制山賦起。\n近聞昆戎徒，為退三百里。\n蘆闗扼兩冦，深意實在此。\n誰能叫帝閽，冦行速如鬼。\n","id":59488,"chapter":"卷二十四","chapternum":24,"title":"塞蘆子","titledesc":"","collection":"","collectiondesc":"","poemindex":28},{"author":"杜甫","charstyle":"古體詩","content":"憶昔避賊初北走經險艱夜深彭衙道月照白水山盡室久徒步逢人多厚顔參差谷鳥吟不見遊子還癡女饑咬我啼畏虎狼聞懐中掩其口反側聲愈嗔小兒強解事故索苦李餐一旬半雷雨泥濘相牽攀既無禦雨備徑滑衣又寒有時經契濶竟日數里間野果充糇糧卑枝成屋椽早行石上水暮宿天邊煙少留周家窪欲出蘆子關故人有孫宰髙義薄層雲延客已曛黑張燈啟重門煖湯濯我足剪紙招我魂從此出妻孥相視涕闌干衆雛爛熳睡喚起沾盤飱誓將與夫子永結為弟昆遂空所坐堂安居奉我懽誰𡧓艱難際豁達露心肝别來嵗月周羌羯仍搆患何當有翅翎飛去墮爾前","id":59489,"chapter":"卷二十四","chapternum":24,"title":"彭衙行","titledesc":"","collection":"","collectiondesc":"","poemindex":29},{"author":"杜甫","charstyle":"古體詩","content":"皇帝二載秋閏八月初吉杜子將北征蒼茫問家室維時遭艱虞朝野少暇日顧慙恩私被詔許歸蓬蓽拜辭詣闕下怵惕久未出雖乏諫諍姿恐君有遺失君誠中興主經緯固宻勿東胡反未已臣甫憤所切揮涕戀行在道途猶恍惚乾坤含瘡痍憂虞何時畢靡靡踰阡陌人煙眇蕭瑟所遇多被傷呻吟更流血迴首鳳翔縣旌旗晩眀滅前登寒山重屢得飲馬窟邠郊入地底涇水中蕩潏猛虎立我前蒼崖吼時裂菊垂今秋花石戴古車轍青雲動髙興幽事亦可悦山果多瑣細羅生雜橡栗或紅如丹砂或黒如㸃漆雨露之所濡甘苦齊結實緬思桃源内益歎身世拙坡陀望鄜畤巖谷互出沒我行已水濱我僕猶木末䲭鳥鳴黄桑野䑕拱亂穴夜深經戰場寒月照白骨潼闗百萬師往者散何卒遂令半秦民殘害為異物况我墮塞塵及歸盡華髮經年至茒屋妻子衣百結慟哭松聲迴悲泉共幽咽平生所嬌兒顔色白勝雪見耶背面啼垢膩脚不襪床前兩小女補綻才過膝海圗拆波濤舊繡移曲折天吴及紫鳳顛倒在短褐老夫情懐惡嘔泄卧數日那無囊中帛救汝寒凛慄粉黛亦解苞衾裯稍羅列瘦妻面復光癡女頭自櫛學母無不為曉妝随手抹移時施朱鉛狼藉畫眉濶生還對童稚似欲忘飢渴問事競挽鬚誰能即嗔喝翻思在賊愁甘受雜亂聒新歸且慰意生理焉能說至尊尚䝉塵幾日休練卒仰觀天色改坐覺妖氣豁陰風西北來慘澹隨回鶻其王願助順其俗善馳突送兵五千人騎馬一萬匹此輩少為貴四方服勇决所用皆鷹騰破敵過箭疾聖心頗虚佇時議氣欲奪伊洛指掌收西京不足拔官軍請深入蓄銳何俱發此舉開青徐旋瞻畧恒碣昊天積霜露正氣有肅殺禍轉亡胡嵗勢成擒胡月胡命其能久皇綱未宜絶憶昨狼狽初事與古先别姦臣竟葅醢同惡隨蕩析不聞夏殷衰中自誅褒妲周漢獲再興宣光果明哲桓桓陳將軍仗鉞奮忠烈微爾人盡非於今國猶活凄凉大同殿寂寞白獸闥都人望翠華佳氣向金闕園陵固有神掃灑數不缺煌煌太宗業樹立甚宏達〈范梈曰孫莘老嘗謂老杜北征詩勝退之南山詩王平甫以為南山勝北征終不能相服時山谷尚少乃曰若論工巧則北征不及南山若書一代之事與國風雅頌相為表裏則北征不可無而南山雖不作未害也二公之論遂定〉","id":59490,"chapter":"卷二十四","chapternum":24,"title":"北征〈歸至鳳翔墨制放往鄜州作〉","titledesc":"","collection":"","collectiondesc":"","poemindex":30},{"author":"杜甫","charstyle":"古體詩","content":"溪迴松風長，蒼䑕竄古瓦。\n不知何王殿，遺搆絶壁下。\n陰房鬼火青，壞道哀湍瀉。\n萬籟真笙竽，秋色正瀟灑。\n美人為黄土，况乃粉黛假。\n當時侍金輿，故物獨石馬。\n憂來藉草坐，浩歌涙盈把。\n冉冉征途間，誰是長年者。\n","id":59491,"chapter":"卷二十四","chapternum":24,"title":"玉華宫","titledesc":"","collection":"","collectiondesc":"","poemindex":31},{"author":"杜甫","charstyle":"古體詩","content":"蒼山入百里，崖斷如杵臼。\n層宫憑風迴，岌嶪土囊口。\n立神扶棟梁，鑿翠開戸牖。\n其陽産靈芝，其陰宿牛斗。\n紛披長松倒，揭𡿗怪石。\n走哀猿啼一，聲客淚迸林。\n藪荒哉隋家，帝製此今頽。\n朽向使國不，亡焉為巨唐。\n有雖無新増，修尚置官居。\n守巡非瑶水，逺跡是雕牆。\n後我行屬時，危仰望嗟歎。\n久天王守太，白駐馬更搔。\n","id":59492,"chapter":"卷二十四","chapternum":24,"title":"九成宫","titledesc":"","collection":"","collectiondesc":"","poemindex":32},{"author":"杜甫","charstyle":"古體詩","content":"崢嶸赤雲西，日脚下平地。\n柴門鳥雀噪，歸客千里至。\n妻孥怪我在，驚定還拭淚。\n世亂遭飄蕩，生還偶然遂。\n鄰人滿牆頭，感歎亦歔欷。\n夜闌更秉燭，相對如夢寐。\n","id":59493,"chapter":"卷二十四","chapternum":24,"title":"羌村","titledesc":"","collection":"","collectiondesc":"","poemindex":33},{"author":"杜甫","charstyle":"古體詩","content":"晩嵗迫偷生，還家少歡趣。\n嬌兒不離膝，畏我復却去。\n憶昔好追凉，故遶池邊樹。\n蕭蕭北風勁，撫事煎百慮。\n賴知禾黍收，已覺糟牀注。\n如今足斟酌，且用慰遲暮。\n","id":59494,"chapter":"卷二十四","chapternum":24,"title":"羌村","titledesc":"","collection":"","collectiondesc":"","poemindex":34},{"author":"杜甫","charstyle":"古體詩","content":"羣雞正亂叫，客至雞鬭爭。\n驅雞上樹木，始聞扣柴荆。\n父老四五人，問我久逺行。\n手中各有攜，傾榼濁復清。\n苦辭酒味薄，黍地無人耕。\n兵革既未息，兒童盡東征。\n請為父老歌，艱難愧深情。\n歌罷仰天歎，四座淚縦横。\n","id":59495,"chapter":"卷二十四","chapternum":24,"title":"羌村","titledesc":"","collection":"","collectiondesc":"","poemindex":35},{"author":"杜甫","charstyle":"古體詩","content":"北門天驕子飽肉氣勇決髙秋馬肥健挟矢射漢月自古以為患詩人厭薄伐脩徳使其來羈縻固不絶胡為傾國至出入暗金闕中原有驅除隐忍用此物公主歌黄鵠君王指白日連雲屯左輔百里見積雪長㦸鳥休飛哀笳曙幽咽田家最恐懼麥倒桑枝折沙苑臨清渭泉香草豐潔渡河不用船千騎常撇烈胡塵踰太行雜種抵京室花門既須留原野轉蕭瑟","id":59496,"chapter":"卷二十四","chapternum":24,"title":"留花門","titledesc":"","collection":"","collectiondesc":"","poemindex":36},{"author":"杜甫","charstyle":"古體詩","content":"陰崖有蒼鷹養子黑柏顛白虵登其巢吞噬恣朝餐雄飛逺求食雌者鳴辛酸力强不可制黄口無半存其父從西歸翻身入長煙斯須領健鶻痛憤寄所宣斗上捩孤影噭哮来九天修鱗脫逺枝巨顙拆老拳髙空得蹭蹬短草辭蜿蜒折尾能一掉飽腸已皆穿生雖滅衆雛死亦垂千年物情有報復快意貴目前兹實鷙鳥最急難心炯然功成失所往用捨何其賢近經潏水湄此事樵夫傳飄蕭覺素髪凛欲衝儒冠人生許與分只在顧盼間聊為義鶻行用激壯士肝","id":59497,"chapter":"卷二十四","chapternum":24,"title":"義鶻","titledesc":"","collection":"","collectiondesc":"","poemindex":37},{"author":"杜甫","charstyle":"古體詩","content":"髙堂見生鶻，颯爽動秋骨。\n初驚無拘攣，何得立突兀。\n乃知畫師妙，功刮造化窟。\n寫作神俊姿，充君眼中物。\n烏鵲滿樛枝，軒然恐其出。\n側腦看青霄，寧為衆禽沒。\n長翮如刀劒，人寰可超越。\n乾坤空崢嶸，粉墨且蕭瑟。\n緬思雲沙際，自有煙霧質。\n吾今意何傷，顧步獨紆鬱。\n","id":59498,"chapter":"卷二十四","chapternum":24,"title":"畫鶻行","titledesc":"","collection":"","collectiondesc":"","poemindex":38},{"author":"杜甫","charstyle":"古體詩","content":"客行新安道喧呼聞㸃兵借問新安吏縣小更無丁府帖昨夜下次選中男行中男絶短小何以守王城肥男有母送痩男獨伶俜白水暮東流青山猶哭聲莫自使眼枯收汝淚縱横眼枯即見骨天地終無情我軍取相州日夕望其平豈意賊難料歸軍星散營就糧近故壘練卒依舊京掘壕不到水牧馬役亦輕况乃王師順撫養甚分明送行勿泣血僕射如父兄〈箋曰汾陽初敗於潏水詣闕請貶降為左僕射已而加司徒進中書令此復稱僕射者本相州之潰舉其初貶之官亦春秋之書法也洗兵馬則目之曰郭相 諸詩皆乾元二年自華之東郡時道途所經次感事而作也〉","id":59499,"chapter":"卷二十四","chapternum":24,"title":"新安吏〈收京後作雖收兩京賊猶充斥〉","titledesc":"","collection":"","collectiondesc":"","poemindex":39},{"author":"杜甫","charstyle":"古體詩","content":"士卒何草草，築城潼闗道。\n大城鐵不如，小城萬丈餘。\n借問潼關吏，修關還備胡。\n要我下馬行，為我指山隅。\n連雲列戰格，飛鳥不能踰。\n敵来但自守，豈復憂西都。\n丈人視要處，窄狹容單車。\n艱難奮長㦸，萬古用一夫。\n哀哉桃林戰，百萬化為魚。\n請囑防關將，慎勿學哥舒〈箋曰初哥舒翰請堅守潼闗郭子儀李光弼亦謂潼闗大軍唯應固守不可輕出玄宗信國忠之言遣中使趣之項背相望翰不得已撫膺慟哭引兵出闗然則潼闗之失守豈翰之罪哉公詩曰慎勿學哥舒其意盖歸責於趣戰者也〉。\n","id":59500,"chapter":"卷二十四","chapternum":24,"title":"潼闗吏","titledesc":"","collection":"","collectiondesc":"","poemindex":40},{"author":"杜甫","charstyle":"古體詩","content":"暮投石壕村，有吏夜捉人。\n老翁踰牆走，老婦出門看。\n吏呼一何怒，婦啼一何苦。\n聴婦前致詞，三男鄴城戍。\n一男附書至，二男新戰死。\n存者且偷生，死者長巳矣。\n室中更無人，唯有乳下孫。\n有孫母未去，出入無完裙。\n老嫗力雖衰，請從吏夜歸。\n急應河陽役，猶得備晨炊。\n夜久語聲絶，如聞泣幽咽。\n天明登前途，獨與老翁别。\n","id":59501,"chapter":"卷二十四","chapternum":24,"title":"石壕吏","titledesc":"","collection":"","collectiondesc":"","poemindex":41},{"author":"杜甫","charstyle":"古體詩","content":"兔絲附蓬麻，引蔓故不長。\n嫁女與征夫，不如棄路㫄。\n結髮為妻子，席不煖君牀。\n暮婚晨告别，無乃太匆忙。\n君行雖不逺，守邊赴河陽。\n妾身未分明，何以拜姑嫜。\n父母養我時，日夜令我藏。\n生女有所歸，雞狗亦得將。\n君今往死地，沈痛迫中腸。\n誓欲隨君去，形勢反蒼黄。\n勿為新婚念，努力事戎行。\n婦人在軍中，兵氣恐不揚。\n自嗟貧家女，久致羅襦裳。\n羅襦不復施，對君洗紅妝。\n仰視百鳥飛，大小必雙翔。\n人事多錯迕，與君永相望。\n","id":59502,"chapter":"卷二十四","chapternum":24,"title":"新婚别","titledesc":"","collection":"","collectiondesc":"","poemindex":42},{"author":"杜甫","charstyle":"古體詩","content":"四郊未寧靜，垂老不得安。\n子孫陣亡盡，焉用身獨完。\n投杖出門去，同行為辛酸。\n幸有牙齒存，所悲骨髓乾。\n男兒旣介胄，長揖别上官。\n老妻卧路啼，嵗暮衣裳單。\n孰知是死别，且復傷其寒。\n此去必不歸，還聞勸加餐。\n土門壁甚堅，杏園度亦難。\n勢異鄴城下，縱死時猶寛。\n人生有離合，豈擇衰老端。\n憶昔少壯日，遲迴竟長歎。\n萬國盡征戍，烽火被岡巒。\n積屍草木腥，流血川原丹。\n何鄉為樂土，安敢尚盤桓。\n棄絶蓬室居，塌然摧肺肝。\n","id":59503,"chapter":"卷二十四","chapternum":24,"title":"垂老别","titledesc":"","collection":"","collectiondesc":"","poemindex":43},{"author":"杜甫","charstyle":"古體詩","content":"寂寞天寶後，園廬但蒿藜。\n我里百餘家，世亂各東西。\n存者無消息，死者爲塵泥。\n賤子因陣敗，歸来尋舊蹊。\n久行見空巷，日瘦氣慘悽。\n但對狐與狸，竪毛怒我啼。\n四鄰何所有，一二老寡妻。\n宿鳥戀本枝，安辭且窮棲。\n方春獨荷鋤，日暮還灌畦。\n縣吏知我至，召令習鼓鞞。\n雖從本州役，内顧無所攜。\n近行止一身，逺去終轉迷。\n家鄉既盪盡，逺近理亦齊。\n永痛長病母，五年委溝谿。\n生我不得力，終身兩酸嘶。\n人生無家别，何以為蒸黎。\n","id":59504,"chapter":"卷二十四","chapternum":24,"title":"無家别","titledesc":"","collection":"","collectiondesc":"","poemindex":44},{"author":"杜甫","charstyle":"古體詩","content":"夏日出東北，陵天經中街。\n朱光徹厚地，鬱蒸何由開。\n上蒼久無雷，無乃號令乖。\n雨降不濡物，良田起黄埃。\n飛鳥苦熱死，池魚涸其泥。\n萬人尚流冗，舉目唯蒿萊。\n至今大河北，化為虎與豺。\n浩蕩想幽薊，王師安在哉。\n對食不能餐，我心殊未諧。\n眇然貞觀初，難與數子偕。\n","id":59505,"chapter":"卷二十四","chapternum":24,"title":"夏日歎","titledesc":"","collection":"","collectiondesc":"","poemindex":45},{"author":"杜甫","charstyle":"古體詩","content":"永日不可暮，炎蒸毒我腸。\n安得萬里風，飄颻吹我裳。\n昊天出華月，茂林延疎光。\n仲夏苦夜短，開軒納微涼。\n虚明見纖毫，羽蟲亦飛揚。\n物情無巨細，自適固其常。\n念彼荷戈士，窮年守邊疆。\n何由一洗濯，執熱互相望。\n竟夕擊刁斗，喧聲連萬方。\n青紫雖被體，不如早還鄉。\n北城悲笳發，鸛鶴號且翔。\n况復煩促倦，激烈思時康。\n","id":59506,"chapter":"卷二十四","chapternum":24,"title":"夏夜歎","titledesc":"","collection":"","collectiondesc":"","poemindex":46},{"author":"杜甫","charstyle":"古體詩","content":"日月不相饒，節序昨夜隔。\n元蟬無停號，秋燕已如客。\n平生獨往願，惆悵年半百。\n罷官亦由人，何事拘形役。\n","id":59507,"chapter":"卷二十四","chapternum":24,"title":"立秋後題","titledesc":"","collection":"","collectiondesc":"","poemindex":47},{"author":"杜甫","charstyle":"古體詩","content":"陳留風俗衰，人物世不數。\n塞上見阮生，迥繼先父祖。\n貧知靜者性，自益毛髪古。\n車馬入鄰家，蓬蒿翳環堵。\n清詩近道要，識子用心苦。\n尋我草逕微，褰裳踏寒雨。\n更議居逺村，避喧甘猛虎。\n足明箕潁客，榮貴如糞土。\n","id":59508,"chapter":"卷二十四","chapternum":24,"title":"貽阮隠居","titledesc":"","collection":"","collectiondesc":"","poemindex":48}]