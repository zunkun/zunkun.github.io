[{"author":"韓愈","charstyle":"古體詩","id":61952,"chapter":"卷四十九","chapternum":49,"title":"送區弘南歸","titledesc":"","content":"穆昔南征軍不歸蟲沙猿鶴伏以飛洶洶洞庭莽翠微九疑鑱天荒是非野有象犀水貝璣分散百寶人士稀我遷於南日周圍來見者衆莫依稀爰有區子熒熒暉觀以彞訓或從違我念前人譬葑菲落以斧引以纆徽雖有不逮驅騑騑或採於薄漁於磯服役不辱言不譏從我荆州來京畿離其母妻絶因依嗟我道不能自肥子雖勤苦終何希王都觀闕雙巍巍騰蹋衆駿事鞍鞿佩服上色紫與緋獨子之節可嗟唏母附書至妻寄衣開書拆衣淚痕晞雖不勑還情庻幾朝暮盤羞惻庭闈幽房無人感伊威人生此難餘可祈子去矣時若發機蜃沈海底氣昇霏彩雉野服朝扇翬處子窈窕王所妃茍有令徳隠不腓況今天子鋪徳威蔽能者誅薦受禨出送撫背我涕揮行行正直慎脂韋業成志樹來頎頎我當為子言天扉","collection":"","collectiondesc":"","poemindex":1},{"author":"韓愈","charstyle":"古體詩","id":61953,"chapter":"卷四十九","chapternum":49,"title":"陸渾山火和皇甫湜用其韻","titledesc":"","content":"皇甫補官古賁渾時當大冬澤乾源山狂谷狠相吐呑風怒不休何軒軒擺磨出火以自燔有聲夜中驚莫原天跳地踔顛乾坤赫赫上照窮崖垠截然髙周燒四垣神焦鬼爛無逃門三光弛隳不復暾虎熊麋豬逮猴猿水龍鼉龜魚與黿鴉鴟鵰鷹雉鵠鵾燖炰煨𤏶孰飛奔祝融告休酌卑尊錯陳齊玫闢華園芙蓉披猖塞鮮繁千鐘萬鼓咽耳喧攢雜啾嚄沸篪塤彤幢絳旃紫纛旛炎官熱屬朱冠褌髹其肉皮通䏶臀頽胷垤腹車掀轅緹顔韎股豹兩鞬霞車虹靷日轂轓丹蕤縓葢緋繙㠾紅帷赤幕羅脤膰𥁃池波風肉陵屯谽呀鉅壑頗黎盆豆豋五山瀛四罇熙熙釂醻笑語言雷公擘山海水翻齒牙嚼齧舌腭反電光殱磹頳目䁔〈音喧〉頊㝠收威避玄根斥棄輿馬背厥孫縮身潛喘拳肩跟君臣相憐加愛恩命黒螭偵焚其元天關悠悠不可援夢通上帝血面論側身欲進叱於閽帝賜九河湔涕痕又詔巫陽反其魂徐命之前問何寃火行於冬古所存我如禁之絶其飱女丁婦壬傳世婚一朝結讐奈後昆時行當反慎藏蹲視桃著花可小鶱月及申酉利復怨助汝五龍從九鯤溺厥邑囚之崑崙皇甫作詩止睡昏辭誇出真遂上焚要余和增恠又煩雖欲悔舌不可捫","collection":"","collectiondesc":"","poemindex":2},{"author":"韓愈","charstyle":"古體詩","id":61954,"chapter":"卷四十九","chapternum":49,"title":"和虞部盧四〈汀〉酬翰林錢七〈徽〉赤藤杖歌","titledesc":"","content":"赤藤為杖世未窺臺郎始攜自滇池滇王掃宫避使者跪進再拜語嗢咿繩橋拄過免傾墮性命造次蒙扶持途經百國皆莫識君臣聚觀逐旌麾共傳滇神出水獻赤龍㧞鬚血淋漓又云羲和操火鞭暝到西極睡所遺幾重包裹自題署不以珍恠誇荒夷歸來捧贈同舎子浮光照手欲把疑空堂晝眠倚牖户飛電著壁搜蛟螭南宫清深禁闈密唱和有類吹塤篪妍辭麗句不可繼見寄聊且慰分司","collection":"","collectiondesc":"","poemindex":3},{"author":"韓愈","charstyle":"古體詩","id":61955,"chapter":"卷四十九","chapternum":49,"title":"寄盧仝","titledesc":"","content":"玉川先生洛城裏破屋數間而已矣一奴長鬚不裹頭一婢赤脚老無齒辛勤奉養十餘人上有慈親下妻子先生結髮憎俗徒閉門不出動一紀至令隣僧乞米送僕忝縣尹能不恥俸錢供給公私餘時致薄少助祭祀勸叅留守謁大尹言語纔及輒掩耳水北山人得名聲去年去作幕下士水南山人又繼徃鞍馬僕從塞閭里少室山人索價髙兩以諌官徴不起彼皆刺口論世事有力未免遭驅使先生事業不可量惟用法律自繩巳春秋三傳束髙閣獨抱遺經究終始往年弄筆嘲同異恠辭驚衆謗不巳近來自説尋坦途猶上虚空跨緑駬去嵗生兒名添丁意令與國充耘耔國家丁口連四海豈無農夫親耒耜先生抱才終大用宰相未許終不仕假如不在陳力列立言垂範亦足恃苗裔當䝉十世宥豈謂貽厥無基阯故知忠孝生天性潔身亂倫安足擬昨晩長鬚來下狀隔墻惡少惡難似每騎屋山下窺闞渾舎驚怕走折趾憑依婚媾欺官吏不信令行能禁止先生受屈未曾語忽此來告良有以嗟我身為赤縣令操權不用欲何俟立召賊曹呼伍伯盡取鼠軰尸諸市先生又遣長鬚來如此處置非所喜況又時當長養節都邑未可猛政理先生固是余所畏度量不敢窺涯涘放縱是誰之過歟效尤戮僕愧前史買羊沽酒謝不敏偶逢明月曜桃李先生有意許降臨更遣長鬚致雙鯉","collection":"","collectiondesc":"","poemindex":4},{"author":"韓愈","charstyle":"古體詩","id":61956,"chapter":"卷四十九","chapternum":49,"title":"酬司門盧四兄雲夫院長望秋作","titledesc":"","content":"長安雨洗新秋出極目寒鏡開塵函終南曉望蹋龍尾倚天更覺青巉巉自知短淺無所補從事久此穿朝衫歸來得便即遊覽暫似壯馬脱重銜曲江荷花葢十里江湖生目思莫緘樂遊下矚無逺近緑槐萍合不可芟白首寓居誰借問平地寸步扃雲巖雲夫吾兄有狂氣嗜好與俗殊酸鹹日來省我不肯去論詩説賦相諵諵望秋一章巳驚絶猶言低抑避謗讒若使乗酣騁雄怪造化何以當鐫劖嗟我小生值强伴恡膽變勇神明鑒馳坑跨谷終未悔為利而止真貪饞髙揖羣公謝名譽逺追甫白感至諴樓頭完月不共宿其奈就缺行㩥㩥","collection":"","collectiondesc":"","poemindex":5},{"author":"韓愈","charstyle":"古體詩","id":61957,"chapter":"卷四十九","chapternum":49,"title":"石鼓歌","titledesc":"","content":"張生手持石鼓文勸我試作石鼓歌少陵無人謫仙死才薄將奈石鼓何周綱陵遲四海沸宣王憤起揮天戈大開明堂受朝賀諸侯劍珮鳴相磨蒐於岐陽騁雄俊萬里禽獸皆遮羅鐫功勒成告萬世鑿石作鼓隳嵯峨從臣才藝咸第一揀選撰刻留山阿雨淋日炙野火燎鬼物守䕶煩撝呵公從何處得紙本毫髮盡備無差訛辭嚴義密讀難曉字體不類隸與科年深豈免有缺畫快劍砍斷生蛟鼉鸞翔鳯翥衆仙下珊瑚碧樹交枝柯金繩鐵索鎖鈕壯古鼎躍水龍騰梭陋儒編詩不收入二雅褊迫無委蛇孔子西行不到秦掎摭星宿遺羲娥嗟余好古生苦晚對此涕淚雙滂沱憶昔初蒙博士徴其年始改稱元和故人從軍在右輔為我量度掘臼科濯冠沐浴告祭酒如此至寶存豈多氊苞席裹可立𦤺十鼓秪載數駱駝薦諸太廟比郜鼎光價豈止百倍過聖恩若許留太學諸生講解得切磋觀經鴻都尚填咽坐見舉國來奔波剜苔剔蘚露節角安置妥帖平不頗大厦深簷與葢覆經歴久逺期無他中朝大官老於事詎肯感激徒媕娿牧童敲火牛礪角誰復着手為摩挲日銷月鑠就埋没六年西顧空吟哦羲之俗書趂姿媚數紙尚可博白鵝繼周八代爭戰罷無人收拾理則那方今太平日無事柄任儒術崇丘軻安能以此上論列願借辨口如懸河石鼓之歌止於此嗚呼吾意其蹉跎","collection":"","collectiondesc":"","poemindex":6},{"author":"韓愈","charstyle":"古體詩","id":61958,"chapter":"卷四十九","chapternum":49,"title":"盧郎中雲夫寄示送盤谷子詩兩章歌以和之","titledesc":"","content":"昔尋李愿向盤谷正見髙崖巨壁爭開張是時新晴天井溢誰把長劍倚太行衝風吹破落天外飛雨白日灑洛陽東蹈燕川入曠野有饋木蕨芽滿筐馬頭溪深不可厲借車載過水入箱平沙緑浪榜方口雁鴨飛起穿垂楊窮探極覽頗恣横物外日月本不忙歸來辛苦欲誰為坐令再往之計墮眇茫閉門長安三日雪推書撲筆歌慨慷旁無壯士遣屬和遠憶盧老詩顛狂開緘忽覩送歸作字向紙上皆軒昻又知李侯竟不顧方冬獨入崔嵬藏我今進退幾時决十年蠢蠢隨朝行家請官供不報答無異雀鼠偷太倉行抽手版付丞相不待彈劾還耕桑","collection":"","collectiondesc":"","poemindex":7},{"author":"韓愈","charstyle":"古體詩","id":61959,"chapter":"卷四十九","chapternum":49,"title":"短燈檠歌","titledesc":"","content":"長檠八尺空自長短檠二尺便且光黄簾緑幕朱門閉風露氣入秋堂涼裁衣寄遠淚眼暗搔頭頻挑移近牀太學儒生東魯客二十辭家來射策夜書細字綴語言兩目眵昏頭雪白此時提攜當案前看書到曉那能眠一朝富貴還自恣長檠髙張照珠翠吁嗟世事無不然墻角君看短檠棄","collection":"","collectiondesc":"","poemindex":8},{"author":"韓愈","charstyle":"古體詩","id":61960,"chapter":"卷四十九","chapternum":49,"title":"華山女","titledesc":"","content":"街東街西講佛經撞鐘吹螺閙宫庭廣張罪福資誘脅聽衆狎恰排浮萍黄衣道士亦講説座下寥落如明星華山女兒家奉道欲驅異敎歸仙靈洗妝拭面著冠帔白咽紅頰長眉青遂來昇座演真訣觀門不許人開扃不知誰人暗相報訇然振動如雷霆掃除衆寺人跡絶驊騮塞路連輜軿觀中人滿坐觀外後至無地無由聽抽釵脱釧解環佩堆金叠玉光青熒天門貴人傳詔召六宫願識師顔形玉皇頷首許歸去乗龍駕鶴來青冥豪家少年豈知道來繞百帀脚不停雲牕霧閣事慌惚重重翠幔深金屏仙梯難攀俗縁重浪憑青鳥通丁寧〈朱熹曰或怪公排斥佛老不遺餘力而於華山女語獨假借如此非也此正譏其衒姿色假仙靈以惑衆又譏時君不察使失行婦人得入宫禁耳觀其卒章豪家少年雲牕霧閣翠幔金屏青鳥丁寧等語䙝慢甚矣豈真以僊神處之哉〉","collection":"","collectiondesc":"","poemindex":9},{"author":"韓愈","charstyle":"古體詩","id":61961,"chapter":"卷四十九","chapternum":49,"title":"雪後寄崔二十六丞公","titledesc":"","content":"藍田十月雪塞關我興南望愁羣山攢天嵬嵬凍相映君乃寄命於其間秩卑俸薄食口衆豈有酒食開容顔殿前羣公賜倉罷驊騮蹋路驕且閑稱多量少鑒裁密豈念幽桂遺榛菅幾欲犯嚴出薦口氣象硉兀未可攀歸來殞涕掩關卧心之紛亂誰能刪詩翁憔悴斸荒棘清玉刻佩聨玦環腦脂遮眼卧壯士大弨挂壁無由彎乾坤惠施萬物遂獨於數子懐偏慳朝欷暮唶不可解我心安得如石頑","collection":"","collectiondesc":"","poemindex":10},{"author":"韓愈","charstyle":"古體詩","id":61962,"chapter":"卷四十九","chapternum":49,"title":"送僧澄觀","titledesc":"","content":"浮屠西來何施為擾擾四海爭奔馳構樓架閣切星漢誇雄鬬麗止者誰僧伽後出淮泗上勢到衆佛尤恢竒越商胡賈脱身罪珪璧滿船寧計資清淮無波平如席欄柱傾扶半天赤火燒水轉掃地空突兀便髙三百尺影沈潭底龍驚遁當晝無雲跨虛碧借問經營本何人道人澄觀名籍籍愈昔從軍大梁下往來滿屋賢豪者皆言澄觀雖僧徒公才吏用當今無後從徐州辟書至紛紛過客何由記人言澄觀乃詩人一座競吟詩句新向風長歎不可見我欲收斂加冠巾洛陽窮秋厭窮獨丁丁啄門疑啄木有僧來訪呼使前伏犀插腦髙頰權惜哉己老無所及坐睨神骨空潸然臨淮太守初到郡逺遣州民送音問好竒賞俊直難逢去去為致思從容","collection":"","collectiondesc":"","poemindex":11},{"author":"韓愈","charstyle":"古體詩","id":61963,"chapter":"卷四十九","chapternum":49,"title":"奉酬盧給事雲夫四兄曲江荷花行見寄并呈上錢七兄閣老張十八助敎","titledesc":"","content":"曲江千頃秋波浄平鋪紅雲葢明鏡大明宫中給事歸走馬來看立不正遺我明珠九十六寒花映骨睡驪目我今官閒得婆娑問言何處芙蓉多橕舟昆明度雲錦脚敲兩舷呌吳歌太白山髙三百里負雪嵬嵬插花裏玉山前却不復來曲江汀瀅水平杯我時相思不覺一迴首天門九扇相當開上界真人足官府豈如散仙鞭笞鸞鳯終日相追陪","collection":"","collectiondesc":"","poemindex":12},{"author":"韓愈","charstyle":"古體詩","id":61964,"chapter":"卷四十九","chapternum":49,"title":"記夢","titledesc":"","content":"夜夢神官與我言羅縷道妙角與根挈攜陬維口瀾翻百二十刻須臾間我聽其言未云足捨我先度横山腹我徒三人共追之一人前度安不危我亦平行蹋𠿕𧇠〈上丘召切下牛召切〉神完骨蹻脚不掉側身上視溪谷盲杖撞玉版聲彭𦨻神官見我開顔笑前對一人壯非少石壇坡陀可坐卧我手承頦肘拄座隆樓傑閣磊嵬髙天風飄飄吹我過壯非少者哦七言六字常語一字難我以指撮白玉丹行且咀噍行詰盤口前截斷第二句綽虐顧我顔不歡乃知仙人未賢聖䕶短憑愚邀我敬我能屈曲自世閒安能從女巢神山","collection":"","collectiondesc":"","poemindex":13},{"author":"韓愈","charstyle":"古體詩","id":61965,"chapter":"卷四十九","chapternum":49,"title":"三星行","titledesc":"","content":"我生之辰月宿南斗牛奮其角箕張其口牛不見服箱斗不挹酒漿箕獨有神靈無時停簸揚無善名已聞無惡聲已讙〈叶聞〉名聲相乗除得少失有餘三星各在天什伍東西陳嗟汝牛與斗汝獨不能神","collection":"","collectiondesc":"","poemindex":14},{"author":"韓愈","charstyle":"古體詩","id":61966,"chapter":"卷四十九","chapternum":49,"title":"嗟哉董生行","titledesc":"","content":"淮水出桐柏山東馳遙遙千里不能休淝水出其側不能千里百里入淮流夀州屬縣有安豐唐貞元時縣人董生召南隠居行義於其中刺史不能薦天子不聞名聲爵禄不及門門外惟有吏日來徴租更索錢嗟哉董生朝出耕夜歸讀古人書盡日不得息或山而樵或水而漁入厨具甘㫖上堂問起居父母不慼慼妻子不咨咨嗟哉董生孝且慈人不識惟有天翁知生祥下瑞無時期家有狗乳出求食雞來哺其兒啄啄庭中拾蟲蟻哺之不食鳴聲悲徬徨躑躅久不去以翼來覆待狗歸嗟哉董生誰將與儔時之人夫妻相虐兄弟為讐食君之禄而令父母愁亦獨何心嗟哉董生無與儔〈臣按此詩有關名敎朱晦菴收拾小學書中〉","collection":"","collectiondesc":"","poemindex":15},{"author":"韓愈","charstyle":"古體詩","id":61967,"chapter":"卷四十九","chapternum":49,"title":"利劍","titledesc":"","content":"利劍光耿耿佩之使我無邪心故人念我寡徒侣持用贈我比知音我心如氷劍如雪不能刺讒夫使我心腐劍鋒折决雲中斷開青天噫劍與我俱變化歸黄泉","collection":"","collectiondesc":"","poemindex":16},{"author":"韓愈","charstyle":"古體詩","id":61968,"chapter":"卷四十九","chapternum":49,"title":"東方半明","titledesc":"","content":"東方半明大星没獨有太白配殘月嗟爾殘月勿相疑同光共影須臾期殘月暉暉太白睒睒雞三號更五㸃","collection":"","collectiondesc":"","poemindex":17},{"author":"韓愈","charstyle":"古體詩","id":61969,"chapter":"卷四十九","chapternum":49,"title":"感春","titledesc":"","content":"皇天平分成四時春氣漫誕最可悲雜花妝林草葢地白日座上傾天維蜂喧鳥咽留不得紅萼萬片從風吹豈如秋霜雖慘冽摧落老物誰惜之為此徑須沽酒飲自外天地棄不疑近憐李杜無檢束爛漫長醉多文辭屈原離騷二十五不肯餔啜糟與醨惜哉此子巧言語不到聖處寧非癡幸逢堯舜明四目條理品彚皆得宜平明出門暮歸舍酩酊馬上知為誰","collection":"","collectiondesc":"","poemindex":18},{"author":"韓愈","charstyle":"古體詩","id":61970,"chapter":"卷四十九","chapternum":49,"title":"感春","titledesc":"","content":"朝騎一馬出暝就一牀卧詩書漸欲抛節行久已惰冠欹感髮秃語誤悲齒墮孤負平生心已矣知何那我恨不如江頭人長網横江遮紫鱗獨宿荒陂射鳬雁賣納租賦官不嗔歸來歡笑對妻子衣食自給寧羞貧今者無端讀書史智慧只足勞精神畫蛇著足無處用兩髩雪白趨埃塵乾愁漫解坐自累與衆異趣誰相親數盃澆腸雖暫醉皎皎萬慮醒還新百年未滿不得死且可勤買抛青春〈按此詩或作二首或作一首細讀之詞意頓挫貫注宜是一首若作二首前俱七言古體不應中間忽有五言一首〉","collection":"","collectiondesc":"","poemindex":19},{"author":"韓愈","charstyle":"古體詩","id":61971,"chapter":"卷四十九","chapternum":49,"title":"醉留東野","titledesc":"","content":"昔年因讀李白杜甫詩長恨二人不相從吾與東野生並世如何復躡二子蹤東野不得官白首誇龍鍾韓子稍姦黠自慙青蒿倚長松低頭拜東野願得始終如駏蛩東野不迴頭有如寸筳撞鉅鐘吾願身為雲東野變為龍四方上下逐東野雖有别離無由逢","collection":"","collectiondesc":"","poemindex":20},{"author":"韓愈","charstyle":"古體詩","id":61972,"chapter":"卷四十九","chapternum":49,"title":"李花","titledesc":"","content":"平旦入西園梨花數株若矜夸旁有一株李顔色慘慘似含嗟問之不肯道所以獨繞百帀至日斜忽憶前時經此樹正見芳意初萌芽奈何趂酒不省録不見玉枝攢霜葩泫然為汝下雨涙無由反斾羲和車東風來吹不解顔蒼茫夜氣生相遮氷盤夏薦碧實脆斥去不御慙其花","collection":"","collectiondesc":"","poemindex":21},{"author":"韓愈","charstyle":"古體詩","id":61973,"chapter":"卷四十九","chapternum":49,"title":"李花","titledesc":"","content":"當春天地爭奢華洛陽園苑尤紛挐誰將平地萬堆雪剪刻作此連天花日光赤色照未好明月暫入都交加夜領張徹投盧仝乗雲共至玉皇家長姫香御四羅列縞裙練帨無等差靜濯明粧有所奉顧我未肯置齒牙清寒瑩骨肝膽醒一生思慮無由邪","collection":"","collectiondesc":"","poemindex":22},{"author":"韓愈","charstyle":"古體詩","id":61974,"chapter":"卷四十九","chapternum":49,"title":"聽頴師彈琴","titledesc":"","content":"昵昵兒女語恩怨相爾汝劃然變軒昻勇士赴敵場浮雲栁絮無根蔕天地濶逺隨飛揚喧啾百鳥羣忽見孤鳯凰躋攀分寸不可上失勢一落千丈强嗟余有兩耳未省聽絲篁自聞頴師彈起坐在一旁推手遽止之濕衣淚滂滂頴乎爾誠能無以氷炭置我腸","collection":"","collectiondesc":"","poemindex":23},{"author":"韓愈","charstyle":"近體詩","id":61975,"chapter":"卷四十九","chapternum":49,"title":"題韋氏莊","titledesc":"","content":"昔者誰能比今來事不同寂寥青草曲散漫白榆風架倒藤全落籬崩竹半空寧須惆悵立翻覆本無窮","collection":"","collectiondesc":"","poemindex":24},{"author":"韓愈","charstyle":"近體詩","id":61976,"chapter":"卷四十九","chapternum":49,"title":"獨釣","titledesc":"","content":"侯家林館勝偶入得垂竿曲樹行藤角平池散芡盤羽沈知食駛緡細覺牽難聊取夸兒女榆條繫從鞍","collection":"","collectiondesc":"","poemindex":25},{"author":"韓愈","charstyle":"近體詩","id":61977,"chapter":"卷四十九","chapternum":49,"title":"獨釣","titledesc":"","content":"一逕向池斜池塘野草花雨多添栁耳水長減蒲芽坐厭親刑柄偷來傍釣車太平公事少吏隠詎相賖","collection":"","collectiondesc":"","poemindex":26},{"author":"韓愈","charstyle":"近體詩","id":61978,"chapter":"卷四十九","chapternum":49,"title":"獨釣","titledesc":"","content":"獨徃南塘上秋晨景氣醒露排四岸草風約半池萍鳥下見人寂魚來聞餌馨所嗟無可召不得倒吾缾","collection":"","collectiondesc":"","poemindex":27},{"author":"韓愈","charstyle":"近體詩","id":61979,"chapter":"卷四十九","chapternum":49,"title":"獨釣","titledesc":"","content":"秋半百物變溪魚去不來風能坼芡觜露亦染梨顋逺岫重曡出寒花散亂開所期終莫至日暮與誰迴","collection":"","collectiondesc":"","poemindex":28},{"author":"韓愈","charstyle":"近體詩","id":61980,"chapter":"卷四十九","chapternum":49,"title":"詠燈花同侯十一","titledesc":"","content":"今夕知何夕花然錦帳中自能當雪暖那肯待春紅囊裏排金粟釵頭綴玉蟲更煩將喜事來報主人公","collection":"","collectiondesc":"","poemindex":29},{"author":"韓愈","charstyle":"近體詩","id":61981,"chapter":"卷四十九","chapternum":49,"title":"奉和兵部張侍郎酬鄆州馬尚書祗召途中見寄開緘之日馬帥巳再領鄆州之作","titledesc":"","content":"來朝當路日承詔改轅時再領須句國仍遷少昊司暖風抽宿麥清雨卷歸旗賴寄新珠玉長吟慰我思","collection":"","collectiondesc":"","poemindex":30},{"author":"韓愈","charstyle":"近體詩","id":61982,"chapter":"卷四十九","chapternum":49,"title":"送桂州嚴大夫","titledesc":"","content":"蒼蒼森八桂兹地在湘南江作青羅帶山如碧玉篸户多輸翠羽家自種黄甘逺勝登仙去飛鸞不假驂","collection":"","collectiondesc":"","poemindex":31},{"author":"韓愈","charstyle":"近體詩","id":61983,"chapter":"卷四十九","chapternum":49,"title":"奉和僕射裴相公感恩言志","titledesc":"","content":"文武成功後居為百辟師林園窮勝事鐘鼓樂清時擺落遺髙論雕鐫出小詩自然無不可范蠡爾其〈一作為〉誰","collection":"","collectiondesc":"","poemindex":32},{"author":"韓愈","charstyle":"近體詩","id":61984,"chapter":"卷四十九","chapternum":49,"title":"和僕射相公朝迴見寄","titledesc":"","content":"盡瘁年將久公今始暫閒事隨憂共減詩與酒俱還放意機衡外收身矢石間秋臺風日迥正好看前山","collection":"","collectiondesc":"","poemindex":33},{"author":"韓愈","charstyle":"近體詩","id":61985,"chapter":"卷四十九","chapternum":49,"title":"叉魚招張公曹","titledesc":"","content":"叉魚春岸濶此興在中宵大炬然如晝長船縳似橋深窺沙可數靜搒水無搖刃下那能脱波間或自跳中鱗憐錦碎當目訝珠銷迷火逃翻近驚人去暫遙競多心轉細得雋語時囂潭罄知存寡舷平覺獲饒交頭疑凑餌駢首類同條濡沫情雖密登門事己遼盈車欺故事飼犬驗今朝血浪凝猶沸腥風逺更飄葢江烟羃羃拂棹影寥寥獺去愁無食龍移懼見燒如棠名既誤釣渭日徒消文客驚先賦篙工喜盡謠膾成思我友觀樂憶吾僚自可捐憂累何須强問鴞","collection":"","collectiondesc":"","poemindex":34},{"author":"韓愈","charstyle":"近體詩","id":61986,"chapter":"卷四十九","chapternum":49,"title":"和席八十二韻","titledesc":"","content":"絳闕銀河曙東風右掖春官隨名共美花與思俱新綺陌朝遊間綾衾夜直頻横門開日月髙閣切星辰庭變寒前草天銷霽後塵溝聲通苑急栁色壓城匀綸綍謀猷盛丹青步武親芳菲含斧藻光景暢形神傍砌看紅藥巡池詠白蘋多情懐酒伴餘事作詩人倚玉難藏拙吹竽久混真坐慙空自老江海未還身","collection":"","collectiondesc":"","poemindex":35},{"author":"韓愈","charstyle":"近體詩","id":61987,"chapter":"卷四十九","chapternum":49,"title":"送鄭尚書赴南海","titledesc":"","content":"番禺軍府盛欲説暫停杯葢海旂幢出連天觀閣開衙時龍户集上日馬人來風靜鶢鶋去官亷蚌蛤迴貨通師子國樂秦武王臺事事皆殊異無嫌屈大才","collection":"","collectiondesc":"","poemindex":36},{"author":"韓愈","charstyle":"近體詩","id":61988,"chapter":"卷四十九","chapternum":49,"title":"答張十一功曹","titledesc":"","content":"山淨江空水見沙哀猿啼處兩三家篔簹競長纎纎笋躑躅閒開艶艶花未報恩波知死所莫令炎瘴送生涯吟君詩罷看雙髩斗覺霜毛一半加","collection":"","collectiondesc":"","poemindex":37},{"author":"韓愈","charstyle":"近體詩","id":61989,"chapter":"卷四十九","chapternum":49,"title":"奉和庫部盧四兄曺長元日朝廻","titledesc":"","content":"天仗宵嚴建羽旄春雲送色曉雞號金罏香動螭頭暗玉佩聲來雉尾髙戎服上趨承北極儒冠列侍映東曹太平時節難身遇郎署何須歎二毛","collection":"","collectiondesc":"","poemindex":38},{"author":"韓愈","charstyle":"近體詩","id":61990,"chapter":"卷四十九","chapternum":49,"title":"戲題牡丹","titledesc":"","content":"幸自同開俱隠約何須相倚鬬輕盈陵晨併作新妝面對客偏含不語情雙燕無機還拂掠遊蜂多思正經營長年是事皆抛盡今日欄邉暫眼明〈段成式酉陽雜俎云前史無説牡丹者惟謝康樂集中言竹間水際多牡丹成式檢隋朝種植法初不説牡丹則知隋朝花藥中所無也開元末裴士淹奉使回至汾州得白牡丹一窠植于長興私第至徳中馬僕射領太原又得紅紫二色者移於城中元和初猶少今與戎葵角多少矣〉","collection":"","collectiondesc":"","poemindex":39},{"author":"韓愈","charstyle":"近體詩","id":61991,"chapter":"卷四十九","chapternum":49,"title":"晉公破賊回重拜台司以詩示幕中賔客愈奉和","titledesc":"","content":"南伐旋師太華東天書夜到冊元功將軍舊壓三司貴相國新兼五等崇鵷鷺欲歸仙仗裏熊羆還入禁營中長慙典午非材職得就閒官即至公","collection":"","collectiondesc":"","poemindex":40},{"author":"韓愈","charstyle":"近體詩","id":61992,"chapter":"卷四十九","chapternum":49,"title":"左遷至藍關示姪孫湘","titledesc":"","content":"一封朝奏九重天夕貶潮陽路八千欲為聖明除弊事肯將衰朽惜殘年雲横秦嶺家何在雪擁藍關馬不前知汝逺來應有意好收吾骨瘴江邉","collection":"","collectiondesc":"","poemindex":41},{"author":"韓愈","charstyle":"近體詩","id":61993,"chapter":"卷四十九","chapternum":49,"title":"韶州留别張端公使君","titledesc":"","content":"來往再逢梅栁新别離一醉綺羅春久欽江總文才妙自歎虞翻骨相屯鳴笛急吹爭落日清歌緩送欵行人已知奏課當徴拜那復淹留詠白蘋","collection":"","collectiondesc":"","poemindex":42},{"author":"韓愈","charstyle":"近體詩","id":61994,"chapter":"卷四十九","chapternum":49,"title":"酒中留上襄陽李相公","titledesc":"","content":"濁水汙泥清路塵還曾同制掌絲綸眼穿長訝雙魚斷耳熱何辭數爵頻銀燭未消窻送曙金釵半醉座添春知公不久歸鈞軸應許閒官寄病身","collection":"","collectiondesc":"","poemindex":43},{"author":"韓愈","charstyle":"近體詩","id":61995,"chapter":"卷四十九","chapternum":49,"title":"竹洞","titledesc":"","content":"竹洞何年有公初斫竹開洞門無鎖鑰俗客不曾來","collection":"","collectiondesc":"","poemindex":44},{"author":"韓愈","charstyle":"近體詩","id":61996,"chapter":"卷四十九","chapternum":49,"title":"渚亭","titledesc":"","content":"自有人知處那無步往蹤莫敎安四壁面面看芙蓉","collection":"","collectiondesc":"","poemindex":45},{"author":"韓愈","charstyle":"近體詩","id":61997,"chapter":"卷四十九","chapternum":49,"title":"花島","titledesc":"","content":"蜂蝶去紛紛香風隔岸聞欲知花島處水上覔紅雲","collection":"","collectiondesc":"","poemindex":46},{"author":"韓愈","charstyle":"近體詩","id":61998,"chapter":"卷四十九","chapternum":49,"title":"北樓","titledesc":"","content":"郡樓乗曉上盡日不能迴晩色將秋至長風送月來","collection":"","collectiondesc":"","poemindex":47},{"author":"韓愈","charstyle":"近體詩","id":61999,"chapter":"卷四十九","chapternum":49,"title":"贈同遊","titledesc":"","content":"喚起窻前曙催歸日未西無心花裏鳥更與盡情啼","collection":"","collectiondesc":"","poemindex":48},{"author":"韓愈","charstyle":"近體詩","id":62000,"chapter":"卷四十九","chapternum":49,"title":"題楚昭王廟","titledesc":"","content":"丘墳滿目衣冠盡城闕連雲草樹荒猶有國人懐舊徳一間茅屋祭昭王","collection":"","collectiondesc":"","poemindex":49},{"author":"韓愈","charstyle":"近體詩","id":62001,"chapter":"卷四十九","chapternum":49,"title":"題木居士","titledesc":"","content":"火透波穿不計春根如頭面榦如身偶然題作木居士便有無窮求福人","collection":"","collectiondesc":"","poemindex":50},{"author":"韓愈","charstyle":"近體詩","id":62002,"chapter":"卷四十九","chapternum":49,"title":"盆池","titledesc":"","content":"老翁真箇似童兒汲水埋盆作小池一夜青蛙鳴到曉恰如方口釣魚時","collection":"","collectiondesc":"","poemindex":51},{"author":"韓愈","charstyle":"近體詩","id":62003,"chapter":"卷四十九","chapternum":49,"title":"盆池","titledesc":"","content":"莫道盆池作不成藕梢初種已齊生從今有雨君須記來聽蕭蕭打葉聲","collection":"","collectiondesc":"","poemindex":52},{"author":"韓愈","charstyle":"近體詩","id":62004,"chapter":"卷四十九","chapternum":49,"title":"盆池","titledesc":"","content":"瓦沼晨朝水自清小蟲無數不知名忽然分散無蹤影惟有魚兒作隊行","collection":"","collectiondesc":"","poemindex":53},{"author":"韓愈","charstyle":"近體詩","id":62005,"chapter":"卷四十九","chapternum":49,"title":"盆池","titledesc":"","content":"池光天影共青青拍岸纔添水數缾且待夜深明月去試看涵泳幾多星","collection":"","collectiondesc":"","poemindex":54},{"author":"韓愈","charstyle":"近體詩","id":62006,"chapter":"卷四十九","chapternum":49,"title":"賽神","titledesc":"","content":"白布長衫紫領巾差科未動是閒人麥苗含穟桑生椹共向田頭樂社神","collection":"","collectiondesc":"","poemindex":55},{"author":"韓愈","charstyle":"近體詩","id":62007,"chapter":"卷四十九","chapternum":49,"title":"晩春","titledesc":"","content":"草樹知春不久歸百般紅紫鬬芳菲楊花榆莢無才思惟解漫天作雪飛","collection":"","collectiondesc":"","poemindex":56},{"author":"韓愈","charstyle":"近體詩","id":62008,"chapter":"卷四十九","chapternum":49,"title":"落花","titledesc":"","content":"已分將身着地飛那羞踐蹋損光暉無端又被春風誤吹落西家不得歸","collection":"","collectiondesc":"","poemindex":57},{"author":"韓愈","charstyle":"近體詩","id":62009,"chapter":"卷四十九","chapternum":49,"title":"贈張十八助敎","titledesc":"","content":"喜君眸子重清朗攜手城南歴舊遊忽見孟生題竹處相看淚落不能收","collection":"","collectiondesc":"","poemindex":58},{"author":"韓愈","charstyle":"近體詩","id":62010,"chapter":"卷四十九","chapternum":49,"title":"晚雨","titledesc":"","content":"亷纎晚雨不能晴池岸草間蚯蚓鳴投竿跨馬蹋歸路纔到城門打鼓聲","collection":"","collectiondesc":"","poemindex":59},{"author":"韓愈","charstyle":"近體詩","id":62011,"chapter":"卷四十九","chapternum":49,"title":"出城","titledesc":"","content":"暫出城門踏青草逺於林下見春山應須韋杜家家到秪有今朝一日閒","collection":"","collectiondesc":"","poemindex":60},{"author":"韓愈","charstyle":"近體詩","id":62012,"chapter":"卷四十九","chapternum":49,"title":"和李司勲過連昌宫","titledesc":"","content":"夾道疎槐出老根髙甍巨桷壓山原宫前遺老來相問今是開元幾葉孫","collection":"","collectiondesc":"","poemindex":61},{"author":"韓愈","charstyle":"近體詩","id":62013,"chapter":"卷四十九","chapternum":49,"title":"次潼關先寄張十二閣老使君","titledesc":"","content":"荆山已去華山來日出潼關四扇開刺史莫辭迎𠉀遠相公親破蔡州迴","collection":"","collectiondesc":"","poemindex":62},{"author":"韓愈","charstyle":"近體詩","id":62014,"chapter":"卷四十九","chapternum":49,"title":"桃林夜賀晉公","titledesc":"","content":"西來騎火照山紅夜宿桃林臘月中手把命珪兼相印一時重疊賞元功","collection":"","collectiondesc":"","poemindex":63},{"author":"韓愈","charstyle":"近體詩","id":62015,"chapter":"卷四十九","chapternum":49,"title":"答道士寄樹雞〈樹雞木耳之大者〉","titledesc":"","content":"軟濕青黄狀可猜欲烹還喚木盤迴煩君自入華陽洞直割乖龍左耳來〈桞子厚龍城録茅山道士吳綽採藥于華陽洞口見一小兒手把三珠戲于松下綽從之奔入洞中化為龍以三珠填左耳中綽以藥斧斸之落左耳而三珠已失所在又馮贄雲仙録天罰乖龍必割其耳〉","collection":"","collectiondesc":"","poemindex":64},{"author":"韓愈","charstyle":"近體詩","id":62016,"chapter":"卷四十九","chapternum":49,"title":"題臨瀧寺","titledesc":"","content":"不覺離家已五千仍將衰病入瀧船潮陽未到吾能説海氣昬昬水拍天","collection":"","collectiondesc":"","poemindex":65},{"author":"韓愈","charstyle":"近體詩","id":62017,"chapter":"卷四十九","chapternum":49,"title":"晚次宣溪辱韶州張端公使君恵書叙别酬以絶句","titledesc":"","content":"韶州南去接宣溪雲水蒼茫日向西客涙數行元自落鷓鴣休傍耳邉啼","collection":"","collectiondesc":"","poemindex":66},{"author":"韓愈","charstyle":"近體詩","id":62018,"chapter":"卷四十九","chapternum":49,"title":"遊西林寺題蕭二兄郎中舊堂","titledesc":"","content":"中郎有女能傳業伯道無兒可保家偶到匡山曾住處幾行衰淚落烟霞〈蕭二郎中名存字伯誠頴士之子與公兄㑹梁肅友善惡裴延齡之為人棄官歸廬山公自少為存所知及自袁州還過存廬山故居而存諸子前死有一女為尼公為經紀其家西林即江卅廬山寺也今猶有蕭存魏弘李勃同遊大林題名〉","collection":"","collectiondesc":"","poemindex":67},{"author":"韓愈","charstyle":"近體詩","id":62019,"chapter":"卷四十九","chapternum":49,"title":"夕次夀陽驛題吳郎中詩後","titledesc":"","content":"風光欲動别長安春半邉城特地寒不見園花兼巷栁馬頭惟有月團團","collection":"","collectiondesc":"","poemindex":68},{"author":"韓愈","charstyle":"近體詩","id":62020,"chapter":"卷四十九","chapternum":49,"title":"鎮州初歸","titledesc":"","content":"别來楊栁街頭樹擺弄春風只欲飛還有小園桃李在留花不發待郎歸","collection":"","collectiondesc":"","poemindex":69},{"author":"韓愈","charstyle":"近體詩","id":62021,"chapter":"卷四十九","chapternum":49,"title":"同水部張員外曲江春遊寄白二十二舎人","titledesc":"","content":"漠漠輕隂晚自開青天白日映樓臺曲江水滿花千樹有底忙時不肯來","collection":"","collectiondesc":"","poemindex":70},{"author":"韓愈","charstyle":"近體詩","id":62022,"chapter":"卷四十九","chapternum":49,"title":"早春呈水部張十八員外","titledesc":"","content":"天街小雨潤如酥草色遙看近却無最是一年春好處絶勝烟栁滿皇都","collection":"","collectiondesc":"","poemindex":71},{"author":"韓愈","charstyle":"近體詩","id":62023,"chapter":"卷四十九","chapternum":49,"title":"早春呈水部張十八員外","titledesc":"","content":"莫道官忙身老大即無年少逐春心憑君先到江頭看栁色如今深未深","collection":"","collectiondesc":"","poemindex":72}]