[{"author":"白居易","charstyle":"古體詩","id":62998,"chapter":"卷六十","chapternum":60,"title":"訪陶公舊宅〈并序〉","titledesc":"予夙慕陶淵明為人徃歲渭川閒居常有傚陶體詩十六首今遊廬山經柴桑過栗里思其人訪其宅不能黙黙又題此詩云","content":"垢塵不汚玉靈鳯不啄羶嗚呼陶靖節生彼晉宋間心實有所守口終不能言永惟孤竹子拂衣首陽山夷齊各一身窮餓未為難先生有五男與之同饑寒腸中食不充身上衣不完連徴竟不起斯可謂眞賢我生君之後相去五百年每讀五栁傳目想心拳拳昔嘗詠遺風著為十六篇今來訪故宅森若君在前不慕樽有酒不慕琴無絃慕君遺榮利老死此丘園柴桑古邨落栗里舊山川不見籬下菊但餘墟中煙子孫雖無聞族氏猶未遷每逢姓陶人使我心依然","collection":"","collectiondesc":"","poemindex":1},{"author":"白居易","charstyle":"古體詩","id":62999,"chapter":"卷六十","chapternum":60,"title":"北亭","titledesc":"","content":"廬宫山下州湓浦沙邉宅宅北倚髙岡迢迢數千尺上有青青竹竹間多白石茅亭居上頭豁達門四闢前楹捲簾箔北牖施牀席江風萬里來吹我涼淅淅日髙公府歸巾笏隨手擲脫衣恣搔首坐卧任所適時傾一杯酒曠望湖天夕口詠獨酌謠目送歸飛翮慙無出塵操未免折腰役偶獲此閒居謬似髙人跡","collection":"","collectiondesc":"","poemindex":2},{"author":"白居易","charstyle":"古體詩","id":63000,"chapter":"卷六十","chapternum":60,"title":"游湓水","titledesc":"","content":"四月未全熱麥涼江風秋湖山處處好最愛湓水頭湓水從東來一𣲖入江流可憐似縈帶中有隨風舟命酒一臨汎捨鞍揚棹謳放迴岸傍馬去逐波間鷗煙浪始𣺌渺風襟亦悠悠初疑上河漢中若尋瀛洲汀樹緑拂池沙草芳未休青蘿與紫葛枝蔓垂相樛繫䌫步平㟁回頭望江州城雉映水見隱隱如蜃樓日入意未盡將歸復少留到官行半歲今日方一遊此地來何暮可以寫吾憂","collection":"","collectiondesc":"","poemindex":3},{"author":"白居易","charstyle":"古體詩","id":63001,"chapter":"卷六十","chapternum":60,"title":"宿簡寂觀","titledesc":"","content":"巖白雲尚屯林紅葉初隕秋光引閒步不知身逺近夕投靈洞宿卧覺塵機冺名利心既忘市朝夢亦盡暫來尚如此況乃終身隱何以療夜饑一匙雲母粉","collection":"","collectiondesc":"","poemindex":4},{"author":"白居易","charstyle":"古體詩","id":63002,"chapter":"卷六十","chapternum":60,"title":"睡起晏坐","titledesc":"","content":"後亭晝眠足起坐春景暮新覺眼猶昏無思心正住淡寂歸一性虚閒遺萬慮了然此時心無物可譬喻本是無有鄉亦名不用處行禪與坐忘同歸無異路","collection":"","collectiondesc":"","poemindex":5},{"author":"白居易","charstyle":"古體詩","id":63003,"chapter":"卷六十","chapternum":60,"title":"過李生","titledesc":"","content":"蘋小蒲葉短南湖春水生子近湖邉住靜境稱髙情我為郡司馬散拙無所營使君知性野衙退任閒行行㩦小榼去逢花輙獨傾半酣到子舍下馬扣柴荆何以引我步繞籬竹萬莖何以醒我酒吳音吟一聲須㬰進野飯飯稻茹芹英白甌青竹筯儉潔無羶腥欲去復徘徊夕鴉已飛鳴何當重遊此待君湖水平","collection":"","collectiondesc":"","poemindex":6},{"author":"白居易","charstyle":"古體詩","id":63004,"chapter":"卷六十","chapternum":60,"title":"食笋","titledesc":"","content":"此州乃竹鄉春笋滿山谷山夫折盈抱抱來早市鬻物以多為賤雙錢易一束置之炊甑中與飯同時熟紫籜折故錦素肌擘新玉每食遂加飱經旬不思肉久為京洛客此味常不足且食勿踟蹰南風吹作竹","collection":"","collectiondesc":"","poemindex":7},{"author":"白居易","charstyle":"古體詩","id":63005,"chapter":"卷六十","chapternum":60,"title":"香爐峰下新置草堂即事詠懐題於石上","titledesc":"","content":"香爐峰北面遺愛寺西偏白石何鑿鑿清流亦潺潺有松數十株有竹千餘竿松張翠傘葢竹倚青琅玕其下無人居悠哉多歲年有時聚猿鳥終日空風煙時有沉冥子姓白字樂天平生無所好見此心依然如獲終老地忽乎不知遷架巖結茅宇斵壑開茶園何以洗我耳屋頭飛落泉何以洗我眼砌下生白蓮左手擕一壺右手挈五絃傲然意自足箕踞於其間興酣仰天歌歌中聊寄言言我本野夫誤為世網牽時來昔捧日老去今歸山倦鳥得茂樹涸魚反清源捨此欲焉徃人間多險艱","collection":"","collectiondesc":"","poemindex":8},{"author":"白居易","charstyle":"古體詩","id":63006,"chapter":"卷六十","chapternum":60,"title":"草堂前開一池養魚種荷日有幽趣","titledesc":"","content":"淙淙三峽水浩浩萬頃陂未如新塘上微風動漣漪小萍如汎汎初蒲正離離紅鯉二三寸白蓮八九枝遶水欲成徑䕶堤方挿籬已被山中客呼作白家池","collection":"","collectiondesc":"","poemindex":9},{"author":"白居易","charstyle":"古體詩","id":63007,"chapter":"卷六十","chapternum":60,"title":"登香爐峰","titledesc":"","content":"迢迢香爐峰心存耳目想終年牽物役今日方一徃攀蘿蹋危石手足勞俯仰同遊三四人兩人不敢上上到峰之頂目眩心怳怳髙低有萬尋濶狹無數丈不窮視聴界焉識宇宙廣江水細如䋲湓城小於掌紛吾何屑屑未能脫塵鞅歸去思自嗟低頭入蟻壤","collection":"","collectiondesc":"","poemindex":10},{"author":"白居易","charstyle":"古體詩","id":63008,"chapter":"卷六十","chapternum":60,"title":"弄龜羅","titledesc":"","content":"有姪始六歲字之為阿龜有女生三年其名曰羅兒一始學笑語一能誦歌詩朝戲抱我足夜眠枕我衣汝生何其晩我年行巳衰物情小可念人意老多慈酒美竟須壞月圓終有虧亦如恩愛縁乃是憂惱資舉世同此累吾安能去之","collection":"","collectiondesc":"","poemindex":11},{"author":"白居易","charstyle":"古體詩","id":63009,"chapter":"卷六十","chapternum":60,"title":"截樹","titledesc":"","content":"種樹當前軒樹高柯葉繁惜哉逺山色隱此蒙蘢間一朝持斧斤手自截其端萬葉落頭上千峰來面前忽似决雲霧豁達覩青天又如所念人久别一欵顔始有清風至稍見飛鳥還開懐東南望目逺心遼然人各有偏好物莫能兩全豈不愛柔條不如見青山","collection":"","collectiondesc":"","poemindex":12},{"author":"白居易","charstyle":"古體詩","id":63010,"chapter":"卷六十","chapternum":60,"title":"題座隅","titledesc":"","content":"手不任執殳肩不能荷鋤量力揆所用曾不敵一夫幸因筆硯功得升仕進途厯官凡五六禄俸及妻孥左右有兼僕出入有單車自奉雖不厚亦不至饑劬若有人及此傍觀為何如雖賢亦為幸況我鄙且愚伯夷古賢人魯山亦其徒時哉無奈何俱化為饑殍念彼益自愧不敢忘斯須平生榮利心破滅無遺餘猶恐塵妄起題此於座隅","collection":"","collectiondesc":"","poemindex":13},{"author":"白居易","charstyle":"古體詩","id":63011,"chapter":"卷六十","chapternum":60,"title":"贖鷄","titledesc":"","content":"清晨臨江望水禽正諠繁鳬雁與鷗鷺游颺戯朝暾適有鬻鷄者挈之來逺村飛鳴彼何樂窘束此何寃喔喔十四雛罩縛同一樊足傷金距蹜頭搶花冠翻經宿費飲啄日髙詣屠門遲迴未死間饑渴欲相吞常慕古人道仁信及魚豚見兹生惻隱贖放雙林園開籠解索時鷄鷄聴我言與爾鏹三百小惠何足論莫學啣環雀﨑嶇漫報恩","collection":"","collectiondesc":"","poemindex":14},{"author":"白居易","charstyle":"古體詩","id":63012,"chapter":"卷六十","chapternum":60,"title":"秋日懐杓直〈時杓直出牧澧州〉","titledesc":"","content":"晩來天色好獨出江邉步憶與李舍人曲江相近住常云遇清景必約同幽趣若不訪我來還須覔君去開眉笑相見把手期何處西寺老胡僧南園亂松樹擕持小酒榼吟詠新詩句同出復同歸從朝直至暮風雨忽消散江山眇回互潯陽與涔陽相望空雲霧心期自乖曠時景還如故今日郡齋中秋光誰共度","collection":"","collectiondesc":"","poemindex":15},{"author":"白居易","charstyle":"古體詩","id":63013,"chapter":"卷六十","chapternum":60,"title":"對酒示行簡","titledesc":"","content":"今旦一樽酒歡暢何怡怡此樂從中來他人安得知兄弟惟二人遠别恒苦悲今春自巴峽萬里平安歸復有雙㓜妹笄年未結䄜昨日嫁娶畢良人皆可依憂念兩消釋如刀斷羈縻身輕心無繫忽欲凌空飛人生茍有累食肉常如饑我心既無苦飲水亦可肥行簡勸爾酒停杯聴我辭不歎鄉國逺不嫌官禄微但願我與爾終老不相離","collection":"","collectiondesc":"","poemindex":16},{"author":"白居易","charstyle":"古體詩","id":63014,"chapter":"卷六十","chapternum":60,"title":"長慶二年七月自中書舍人出守杭州路次藍溪作","titledesc":"","content":"太原一男子自顧庸且鄙老逢不次恩洗拔出泥滓既居可言地願助朝廷理伏閤三上章戇愚不稱㫖聖人存大體優貸客不死鳯詔停舍人魚書除刺史寘懐齊寵辱委順隨行止我自得此心于兹十年矣餘杭乃名郡郡郭臨江汜已想海門山潮聲來入耳昔予貞元末羇旅曾遊此甚覺太守尊亦諳魚酒美因生江海興每羨滄浪水尚擬拂衣行況今兼禄仕青山峰巒接白日煙塵起東道既不通改轅送南指自秦窮楚越浩蕩五千里聞有賢主人而多好山水是行頗為愜所厯良可紀䇿馬渡藍溪勝遊從此始","collection":"","collectiondesc":"","poemindex":17},{"author":"白居易","charstyle":"古體詩","id":63015,"chapter":"卷六十","chapternum":60,"title":"初出城留别","titledesc":"","content":"朝從紫禁歸暮出青門去勿言城東陌便是江南路揚鞭簇車馬揮手辭親故我生本無鄉心安是歸處","collection":"","collectiondesc":"","poemindex":18},{"author":"白居易","charstyle":"古體詩","id":63016,"chapter":"卷六十","chapternum":60,"title":"自秦望赴五松驛馬上偶睡睡覺成吟","titledesc":"","content":"長途發巳久前館行未至體倦目巳昏瞌然遂成睡右袂尚垂鞭左手暫委轡忽覺問僕夫纔行百步地形神分處所遲速相乖異馬上幾多時夢中無限事誠哉達人語百齡同一寐","collection":"","collectiondesc":"","poemindex":19},{"author":"白居易","charstyle":"古體詩","id":63017,"chapter":"卷六十","chapternum":60,"title":"鄧州路中作","titledesc":"","content":"蕭蕭誰家邨秋梨葉半拆漠漠誰家園秋韭花初白路逢故里物使我嗟行役不歸渭北村又作江南客去鄉徒自苦濟世終無益自問波上萍何如澗中石","collection":"","collectiondesc":"","poemindex":20},{"author":"白居易","charstyle":"古體詩","id":63018,"chapter":"卷六十","chapternum":60,"title":"山路偶興","titledesc":"","content":"筋力未全衰僕馬不至弱又多山水趣心賞非寂寞捫蘿上煙嶺蹋石穿雲壑谷鳥晩仍啼洞花秋不落提籠復擕榼遇勝時停泊泉憩茶數甌嵐行酒一酌獨吟還獨笑此興殊未惡假使在城時終年有何樂","collection":"","collectiondesc":"","poemindex":21},{"author":"白居易","charstyle":"古體詩","id":63019,"chapter":"卷六十","chapternum":60,"title":"初領郡政衙退登東樓作","titledesc":"","content":"鰥惸心所念簡牘手自操何言符竹貴未免州縣勞頼是餘杭郡臺榭遶官曹凌晨親政事向晩恣遊遨山冷微有雪波平未生濤水心如鏡面千里無纎毫直下江最濶近東樓更髙煩襟與滯念一望皆遁逃","collection":"","collectiondesc":"","poemindex":22},{"author":"白居易","charstyle":"古體詩","id":63020,"chapter":"卷六十","chapternum":60,"title":"郡亭","titledesc":"","content":"平旦起視事亭午卧掩關除親簿領外多在琴書前况有虚白亭坐見海門山潮來一凭檻賓至一開筵終朝對雲水有時聴管絃持此聊過日非忙亦非閒山林太寂寞朝闕空喧煩惟兹郡閤内囂静得中間","collection":"","collectiondesc":"","poemindex":23},{"author":"白居易","charstyle":"古體詩","id":63021,"chapter":"卷六十","chapternum":60,"title":"郡中即事","titledesc":"","content":"漫漫潮初平熈熈春日至空濶逺江山晴明好天氣外有適意物中無繫心事數篇對竹吟一杯望雲醉行擕杖扶力卧讀書取睡久養病形骸深諳閒氣味遙思九城陌擾擾趨名利今朝是雙日朝謁多軒騎寵者防悔尤權者懐憂畏為報髙車葢恐非眞富貴","collection":"","collectiondesc":"","poemindex":24},{"author":"白居易","charstyle":"古體詩","id":63022,"chapter":"卷六十","chapternum":60,"title":"郡齋暇日辱常州陳郎中使君早春晩坐水西館書事詩十六韻見寄亦以十六韻酬之","titledesc":"","content":"新年多暇日晏起褰簾坐睡足心更慵日髙頭未裹徐傾下藥酒稍爇煎茶火誰伴寂寥身無絃琴在左遥思毘陵官春深物嫋娜波拂黄栁梢風揺白梅朶衙門排曉㦸鈴閣開朝鎖太守水西來朱衣垂素舸良辰不易得佳會無由果五馬正相望雙魚忽前墮魚中獲瑰寶持翫何磊砢一百六十言字字靈珠顆上申心欵曲下叙時轗軻〈口我切〉才富不如君道孤還似我敢辭官逺慢且貴身安妥勿復問榮枯㝠心無不可","collection":"","collectiondesc":"","poemindex":25},{"author":"白居易","charstyle":"古體詩","id":63023,"chapter":"卷六十","chapternum":60,"title":"官舍","titledesc":"","content":"髙樹換新葉陰陰覆地隅何言太守宅有似幽人居太守卧其下閒慵兩有餘起嘗一甌茗行讀一卷書早梅結青實殘櫻落紅珠稚女弄庭果嬉戲牽人裾是日晩彌靜巢禽不相呼嘖嘖䕶兒鵲啞啞母子烏豈惟云鳥爾吾亦引吾雛","collection":"","collectiondesc":"","poemindex":26},{"author":"白居易","charstyle":"古體詩","id":63024,"chapter":"卷六十","chapternum":60,"title":"吾雛","titledesc":"","content":"吾雛字阿羅阿羅纔七齡嗟吾不才子憐爾無弟兄撫養雖驕騃性識頗聰明學母畫眉様效吾詠詩聲我齒今欲墮汝齒昨始生我頭髮盡落汝頂髻初成老㓜不相待父衰汝孩嬰緬想古人心慈愛亦不輕蔡邕念文姬于公歎緹縈敢求得汝力但未忘父情","collection":"","collectiondesc":"","poemindex":27},{"author":"白居易","charstyle":"古體詩","id":63025,"chapter":"卷六十","chapternum":60,"title":"題小橋前新竹招客","titledesc":"","content":"雁齒小紅橋垂簷低白屋橋前何所有苒苒新生竹皮開拆褐錦節露抽青玉筠翠如可飱粉霜不忽觸閒吟聲未巳幽翫心難足管領好風煙輕欺凡草木誰能有月夜伴我林中宿為君傾一杯狂歌竹枝曲","collection":"","collectiondesc":"","poemindex":28},{"author":"白居易","charstyle":"古體詩","id":63026,"chapter":"卷六十","chapternum":60,"title":"病中逢秋招客夜酌","titledesc":"","content":"不見詩酒客卧來半月餘合和新藥草尋檢舊方書晩霽煙景度早涼窻户虚雪生衰鬢久秋入病心初卧簟蘄竹涼風襟卭葛疎夜來身較健小飲復何如","collection":"","collectiondesc":"","poemindex":29},{"author":"白居易","charstyle":"古體詩","id":63027,"chapter":"卷六十","chapternum":60,"title":"除官去未閒","titledesc":"","content":"除官去未閒半月恣遊討朝尋霞外寺暮宿波上島新樹少於松平湖半連草躋攀有次第賞翫無昏早有時騎馬醉兀兀㝠天造窮通與生死其奈吾懐抱江山信為美齒髮行將老在郡誠未厭歸鄉去亦好","collection":"","collectiondesc":"","poemindex":30},{"author":"白居易","charstyle":"古體詩","id":63028,"chapter":"卷六十","chapternum":60,"title":"洛下卜居","titledesc":"","content":"三年典郡歸所得非金帛天竺石兩片華亭鶴一隻飲啄供稻粱包裹用茵席誠知是勞費其奈心愛惜逺從餘杭郭同到洛陽陌下擔拂雲根開籠展霜翮貞姿不可雜髙性宜其適遂就無塵坊仍求有水宅東南得幽境樹老寒泉碧池畔多竹隂門前少人跡未請中庻禄且脫雙驂易〈買履道宅價不足因以兩馬償之〉豈獨謀吾身安吾鶴與石","collection":"","collectiondesc":"","poemindex":31},{"author":"白居易","charstyle":"古體詩","id":63029,"chapter":"卷六十","chapternum":60,"title":"自詠","titledesc":"","content":"夜鏡隱白髮朝酒發紅顔可憐假年少自笑須臾間朱砂賤如土不解燒為丹玄鬢化為雪未聞休得官咄哉箇丈夫心性何惰頑但遇詩與酒便忘寢與餐髙聲發一吟似得詩中仙引滿飲一杯盡忘身外縁昔有醉先生席地而幕天於今居處在許我當中眠眠罷又一酌酌罷又一篇回面顧妻子生計方落然誠知此事非又過知非年豈不欲自改改即心不安且向安處去其餘皆老閒","collection":"","collectiondesc":"","poemindex":32},{"author":"白居易","charstyle":"古體詩","id":63030,"chapter":"卷六十","chapternum":60,"title":"晏起","titledesc":"","content":"鳥鳴庭樹上日照屋簷時老去慵轉極寒來起猶遲厚薄被適性髙低枕得宜神安體穩暖此味何人知睡足仰頭坐兀然無所思如未鑿七竅若都遺四肢緬想長安客早朝霜滿衣彼此各自適不知誰是非","collection":"","collectiondesc":"","poemindex":33},{"author":"白居易","charstyle":"古體詩","id":63031,"chapter":"卷六十","chapternum":60,"title":"春葺新居","titledesc":"","content":"江州司馬日忠州刺史時栽松滿後院種栁䕃前墀彼皆非吾土栽種尚忘疲况兹是我宅葺藝固其宜平旦領僕使乘春親指揮移花夾暖室徙竹覆寒池池水變綠色池芳動清輝尋芳弄水坐盡日心熈熈一物茍可適萬縁都若遺設如宅門外有事吾不知","collection":"","collectiondesc":"","poemindex":34},{"author":"白居易","charstyle":"古體詩","id":63032,"chapter":"卷六十","chapternum":60,"title":"泛春池","titledesc":"","content":"白蘋湘渚曲綠篠剡溪口各在天一涯信美非吾有如何此庭内水竹交左右霜竹百千竿煙波六七畆泓澄動堦砌淡泞〈支吕切〉映户牖蛇皮細有紋鏡面清無垢主人過橋來雙童扶一叟恐汚清冷波塵纓先科擻波上一葉舟舟中一樽酒酒開舟不繫去去隨所偶或遶蒲浦前或泊桃島後未撥落杯花低衝拂面栁半酣迷所在倚榜兀回首不知此何處復是人寰否誰知始疏鑿幾主相傳受楊家去云逺田氏將非久天與愛水人終焉落吾手〈此池始楊常侍開鑿中間田氏為主予今有之蒲浦桃島皆池上所有〉","collection":"","collectiondesc":"","poemindex":35},{"author":"白居易","charstyle":"古體詩","id":63033,"chapter":"卷六十","chapternum":60,"title":"新栽竹","titledesc":"","content":"佐邑意不適閉門秋草生何以娛野性種竹百餘莖見此溪上色憶得山中情有時公事暇盡日遶欄行勿言根未固勿言陰未成巳覺庭宇内稍稍有餘清最愛近窻卧秋風枝有聲","collection":"","collectiondesc":"","poemindex":36},{"author":"白居易","charstyle":"古體詩","id":63034,"chapter":"卷六十","chapternum":60,"title":"寄江南兄弟","titledesc":"","content":"分散骨肉戀趨馳名利牽一奔塵埃馬一汎風波船忽憶分手時憫然秋風前别來朝復夕積日成七年花落城中池春深江上天登樓東南望鳥滅煙蒼然相去復幾許道里近三千平地猶難見況乃隔山川","collection":"","collectiondesc":"","poemindex":37},{"author":"白居易","charstyle":"古體詩","id":63035,"chapter":"卷六十","chapternum":60,"title":"寄題盩厔㕔前雙松〈兩松自仙遊山移植縣㕔〉","titledesc":"","content":"憶昨為吏日折腰多苦辛歸家不自適無計慰心神手栽兩樹松聊以當嘉賓春來日一徃生意漸欣欣清韻度秋在綠茸隨日新始憐澗底色不憶城中春有時晝掩關雙影對一身盡日不寂寞意中如三人忽奉宣室詔徴為文苑臣閒來一惆悵長似別交親早知煙翠前攀翫不逡巡悔從白雲裏移爾落囂塵","collection":"","collectiondesc":"","poemindex":38},{"author":"白居易","charstyle":"古體詩","id":63036,"chapter":"卷六十","chapternum":60,"title":"别元九後詠所懐","titledesc":"","content":"零落桐葉雨蕭條槿花風悠悠早秋意生此幽閒中况與故人别中懷正無悰勿云不相送心到青門柬相知豈在多但問同不同同心一人去坐覺長安空","collection":"","collectiondesc":"","poemindex":39},{"author":"白居易","charstyle":"古體詩","id":63037,"chapter":"卷六十","chapternum":60,"title":"早秋曲江感懐","titledesc":"","content":"離離暑雲散嫋嫋涼風起池上秋又來荷花半成子朱顔易消歇白日無窮已人壽不如山年光急於水青蕪與紅蓼歲歲秋相似去歲此悲秋今我復來此","collection":"","collectiondesc":"","poemindex":40},{"author":"白居易","charstyle":"古體詩","id":63038,"chapter":"卷六十","chapternum":60,"title":"寄元九","titledesc":"","content":"身為近密拘心為名檢縛月夜與花時少逢杯酒樂唯有元夫子閒來同一酌把手或酣歌展眉時笑謔今春除御史前月之東洛别來未開顔塵埃滿樽杓蕙風晩香盡槐雨餘花落秋意一蕭條離容兩寂寞况隨白日老共負青山約誰識相念心鞲鷹與籠鶴","collection":"","collectiondesc":"","poemindex":41},{"author":"白居易","charstyle":"古體詩","id":63039,"chapter":"卷六十","chapternum":60,"title":"别舍弟後月夜","titledesc":"","content":"悄悄初别後去住兩盤桓行子孤燈店居人明月軒平生共貧苦未必日成歡及此暫為别懐抱巳憂煩况是庭葉盡復思山路寒如何不為念馬痩衣裳單","collection":"","collectiondesc":"","poemindex":42},{"author":"白居易","charstyle":"古體詩","id":63040,"chapter":"卷六十","chapternum":60,"title":"勸酒寄元九","titledesc":"","content":"薤葉有朝露槿枝無宿花君今亦如此促促生有涯既不逐禪僧林下學楞伽又不隨道士山中煉丹砂百年夜分半一歲春無多何不飲美酒胡然自悲嗟俗號消愁藥神速無以加一杯驅世慮兩杯反天和三杯即酩酊或笑任狂歌陶陶復兀兀吾孰知其他况在名利途平生有風波深心藏陷穽巧言織網羅舉目非不見不醉欲如何","collection":"","collectiondesc":"","poemindex":43},{"author":"白居易","charstyle":"古體詩","id":63041,"chapter":"卷六十","chapternum":60,"title":"曲江感秋","titledesc":"","content":"沙草新雨地㟁栁涼風枝三年感秋思併在曲江池早蟬已嘹唳晩荷復離披前秋去秋思一一生此時昔人三十二秋興巳云悲我今欲四十秋懐亦可知歲月不虚設此身隨日衰闇老不自覺直到鬢成絲","collection":"","collectiondesc":"","poemindex":44},{"author":"白居易","charstyle":"古體詩","id":63042,"chapter":"卷六十","chapternum":60,"title":"酬張太祝晩秋卧病見寄","titledesc":"","content":"髙才淹禮寺短羽翔禁林西街居處逺北闕官曹深君病不來訪我忙難徃尋差池終日别寥落經年心露濕綠蕪地月寒紅樹陰况兹獨愁夕聞彼相思吟上言歡笑阻下嗟時歲侵容衰晩牕鏡思苦秋絃琴一章錦繡段八韻瓊瑶音何以報珍重慙無雙南金","collection":"","collectiondesc":"","poemindex":45},{"author":"白居易","charstyle":"古體詩","id":63043,"chapter":"卷六十","chapternum":60,"title":"早朝賀雪寄陳山人","titledesc":"","content":"長安盈尺雪早朝賀君喜將赴銀臺門始出新昌里上堤馬蹄滑中路䗶燭死十里向北行寒風吹破耳待漏午門外𠉀對三殿裏鬚鬢凍生氷衣裳冷如水忽思仙遊谷闇謝陳居士暖覆褐裘眠日髙應未起","collection":"","collectiondesc":"","poemindex":46},{"author":"白居易","charstyle":"古體詩","id":63044,"chapter":"卷六十","chapternum":60,"title":"初與元九别後忽夢見之及寤而書適至兼寄桐花詩悵然感懐因以此寄〈元九初謫江陵〉","titledesc":"","content":"永壽寺中語新昌坊北分歸來數行淚悲事不悲君悠悠藍田路自去無消息計君食宿程巳過商山北昨夜雲四散千里同月色曉來夢見君應是君相憶夢中握君手問君意何如君言苦相憶無人可寄書覺來未及說叩門聲鼕鼕言是商州使送君書一封枕上忽驚起顚倒着衣裳開緘見手扎一紙十三行上論遷謫心下說離别腸心腸都未盡不暇叙炎涼云作此書夜夜宿商州東獨對孤燈坐陽城山館中夜深作書畢山月向西斜月前何所有一樹紫桐花桐花半落時復道正相思殷勤書背後兼寄桐花詩桐花詩八韻思緒一何深以我今朝意憶君此夜心一章一遍讀一句十回吟珍重八十字字字化為金","collection":"","collectiondesc":"","poemindex":47},{"author":"白居易","charstyle":"古體詩","id":63045,"chapter":"卷六十","chapternum":60,"title":"重到渭江舊居","titledesc":"","content":"舊居清渭曲開門當蔡渡十年方一還幾欲迷歸路追思昔日行感傷故游處挿栁作髙林種桃成老樹因驚成人者盡是舊童孺試問舊老人半為遶村墓浮生同過客前後遞來去白日如弄珠出入光不住人物日改變舉目悲所遇回念念我身安得不衰暮朱顔消不歇白髮生無數惟有山門外三𡶶色如故","collection":"","collectiondesc":"","poemindex":48},{"author":"白居易","charstyle":"古體詩","id":63046,"chapter":"卷六十","chapternum":60,"title":"白髮","titledesc":"","content":"白髮知時節闇與我有期今朝日陽裏梳落數莖絲家人不慣見憫黙為我悲我云何足怪此意爾不知凡人年三十外壯中巳衰但思寢食味已減二十時况我年四十本來形貎羸書魔昏兩眼酒病沉四肢親愛日零落在者仍别離身心久如此白髮生巳遲由來生老死二病長相隨除却念無生人間無藥治","collection":"","collectiondesc":"","poemindex":49},{"author":"白居易","charstyle":"古體詩","id":63047,"chapter":"卷六十","chapternum":60,"title":"酬李少府曹長官舍見贈","titledesc":"","content":"低腰復斂手心體不遑安一落風塵下始知為吏難公事與日長宦情隨歲䦨惆悵青袍袖芸香無半殘頼有李夫子此懐聊自寛兩心如止水彼此無波瀾徃徃簿書暇相勸强為歡白馬晩蹋雪緑觴春暖寒戀月夜同宿愛山晴可看野性自相近不是為同官","collection":"","collectiondesc":"","poemindex":50},{"author":"白居易","charstyle":"古體詩","id":63048,"chapter":"卷六十","chapternum":60,"title":"曉别","titledesc":"","content":"曉鼓聲巳半離筵坐難久請君斷腸歌送我和淚酒月落欲明前馬嘶初别後浩浩闇塵中何由見回首","collection":"","collectiondesc":"","poemindex":51},{"author":"白居易","charstyle":"古體詩","id":63049,"chapter":"卷六十","chapternum":60,"title":"北園","titledesc":"","content":"北園東風起雜花次第開心知須臾落一日三四來花下豈無酒欲酌復遲迴所思𦕈千里誰勸我一杯","collection":"","collectiondesc":"","poemindex":52},{"author":"白居易","charstyle":"古體詩","id":63050,"chapter":"卷六十","chapternum":60,"title":"秋月","titledesc":"","content":"夜初色蒼然夜深光浩然稍轉西廊下漸滿南牕前况是綠蕪地復兹清露天落葉聲䇿䇿驚鳥影翩翩棲禽尚不穩愁人安可眠","collection":"","collectiondesc":"","poemindex":53},{"author":"白居易","charstyle":"古體詩","id":63051,"chapter":"卷六十","chapternum":60,"title":"朱陳邨","titledesc":"","content":"徐州古豐縣有邨曰朱陳去縣百餘里桑麻青氛氳機梭聲札札牛驢走紜紜女汲澗中水男採山上薪縣逺官事少山深人俗淳有財不行商有丁不入軍家家守村業頭白不出門生為陳邨民死為陳邨塵田中老與㓜相見何欣欣一村惟兩姓世世為婚姻親疎居有族少長游有羣黄鷄與白酒歡會不隔旬生者不逺别嫁娶先近隣死者不逺葬墳墓多遶村既安生與死不苦形與神所以多壽考徃徃見玄孫我生禮義鄉少小孤且貧徒學辨是非秖自取辛勤世法貴名教士人重冠婚以此自桎梏信為大謬人十歲解讀書十五能屬文二十舉秀才三十為諌臣下有妻子累上有君親恩承家與事國望此不肖身憶昨旅游初迨今十五春孤舟三適楚羸馬四經秦晝行有饑色夜寢無安魂東西不暫住來徃若浮雲離亂失故鄉骨肉多散分江南與江北各有平生親平生終日别近者隔年聞朝憂卧至暮夕哭坐達晨悲苦燒心曲愁霜侵鬢根一生苦如此長羨陳邨民","collection":"","collectiondesc":"","poemindex":54},{"author":"白居易","charstyle":"古體詩","id":63052,"chapter":"卷六十","chapternum":60,"title":"歎老","titledesc":"","content":"晨興照青鏡形影兩寂寞少年辭我去白髮隨梳落萬化成於漸漸衰看不覺但恐鏡中顔今朝老於昨人年少滿百不得長歡樂誰謂天地心千齡與龜鶴吾聞善醫者今古稱扁鵲萬病皆可治惟無治老藥","collection":"","collectiondesc":"","poemindex":55},{"author":"白居易","charstyle":"古體詩","id":63053,"chapter":"卷六十","chapternum":60,"title":"歎老","titledesc":"","content":"我有一握髮梳理何稠直昔似玄雲光今如素絲色匣中有舊鏡欲照先歎息自從頭白來不欲明磨拭鵶頭與鶴頸至老常如墨獨有人鬢毛不得終身黑","collection":"","collectiondesc":"","poemindex":56},{"author":"白居易","charstyle":"古體詩","id":63054,"chapter":"卷六十","chapternum":60,"title":"歎老","titledesc":"","content":"前年種桃核今歲成花樹去歲新嬰兒今年巳學步但驚物長成不覺身衰暮去矣欲何如少年留不住因書今日意徧寄諸親故壯歲不歡娛長年當悔悟","collection":"","collectiondesc":"","poemindex":57},{"author":"白居易","charstyle":"古體詩","id":63055,"chapter":"卷六十","chapternum":60,"title":"送兄弟回雪夜","titledesc":"","content":"日晦雲氣黄東北風切切時從邨南還新與兄弟别離襟淚猶濕迴馬嘶未歇欲歸一室坐天陰多無月夜長火消盡歲暮雨凝結寂寞滿爐灰飄零上堦雪對雪畫寒灰殘燈明復滅灰死如我心雪白如我髮所遇皆如此頃刻堪愁絶迴念入坐忘轉憂作禪恱平生洗心法正為今宵設","collection":"","collectiondesc":"","poemindex":58},{"author":"白居易","charstyle":"古體詩","id":63056,"chapter":"卷六十","chapternum":60,"title":"同友人尋澗花","titledesc":"","content":"聞有澗底花貰得村中酒與君來較遲巳逢揺落後臨觴有遺恨悵望空溪口記取花發時期君重擕手我生日日老春色年年有且作來歲期未知身健否","collection":"","collectiondesc":"","poemindex":59},{"author":"白居易","charstyle":"古體詩","id":63057,"chapter":"卷六十","chapternum":60,"title":"别行簡〈時行簡辟盧坦劍南東川府〉","titledesc":"","content":"漠漠病眼花星星愁鬢雪筋骸巳衰憊形影仍分訣梓州二千里劍門五六月豈是逺行時火雲燒棧熱何言巾上淚乃是腸中血念此早歸來莫作經年别","collection":"","collectiondesc":"","poemindex":60},{"author":"白居易","charstyle":"古體詩","id":63058,"chapter":"卷六十","chapternum":60,"title":"感鏡","titledesc":"","content":"美人與我别留鏡在匣中自從花顔去秋水無芙蓉經年不開匣紅塵覆青銅今朝一拂拭自顧顦顇容照罷重惆悵背後雙盤龍","collection":"","collectiondesc":"","poemindex":61},{"author":"白居易","charstyle":"古體詩","id":63059,"chapter":"卷六十","chapternum":60,"title":"送春","titledesc":"","content":"三月三十日春歸日復暮惆悵問春風明朝應不住送春曲江上眷眷東西顧但見撲水花紛紛不知數人生似行客兩足無停步日日進前程前程幾多路兵刀與水火盡可違之去唯有老到來人間無避處感時良為已獨倚池南樹今日送春心心如别親故","collection":"","collectiondesc":"","poemindex":62},{"author":"白居易","charstyle":"古體詩","id":63060,"chapter":"卷六十","chapternum":60,"title":"初出藍田路作","titledesc":"","content":"停驂問前路路在秋雲裏蒼蒼縣南道去途從此始絶頂忽盤上衆山皆下視下視千萬峰峰頭如浪起朝經韓公坂夕次藍橋水潯陽僅四千始行七十里人煩馬蹄跙勞苦已如此","collection":"","collectiondesc":"","poemindex":63},{"author":"白居易","charstyle":"古體詩","id":63061,"chapter":"卷六十","chapternum":60,"title":"仙娥峰下作","titledesc":"","content":"我為東南行始登商山道商山無數峰最愛仙娥好差叅樹若挿匼匝雲如抱渇望寒玉泉香聞紫芝草青崖屏削碧白石床鋪縞向無如此物安足留四皓感彼私自問歸山何不早可能塵土中還隨衆人老","collection":"","collectiondesc":"","poemindex":64},{"author":"白居易","charstyle":"古體詩","id":63062,"chapter":"卷六十","chapternum":60,"title":"寄微之","titledesc":"","content":"江州望通州天涯與地末有山萬丈髙有江千里濶間之以雲霧飛鳥不可越誰知千古險為我二人設通州君初到鬱鬱愁如結江州我方去迢迢行未歇道路日乖隔音信日斷絶因風欲寄語地逺聲不徹生當復相逢死當從此别","collection":"","collectiondesc":"","poemindex":65},{"author":"白居易","charstyle":"古體詩","id":63063,"chapter":"卷六十","chapternum":60,"title":"寄微之","titledesc":"","content":"君遊襄陽日我在長安住君今在通州我過襄陽去襄陽九里郭樓雉連雲樹顧此稍依依是君舊遊處蒼茫蒹葭水中有潯陽路此去更相思江西少親故","collection":"","collectiondesc":"","poemindex":66},{"author":"白居易","charstyle":"古體詩","id":63064,"chapter":"卷六十","chapternum":60,"title":"寄微之","titledesc":"","content":"去國日巳逺喜逢物似人如何合此意江上坐思君有如河嶽氣相合方氛氳狂風吹中絶兩處成孤雲風廻終有時雲合豈無因努力各自愛窮通我爾身","collection":"","collectiondesc":"","poemindex":67}]