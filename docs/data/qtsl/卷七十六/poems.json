[{"author":"李商隠","charstyle":"近體詩","content":"昨夜玉輪明，傳聞近太清。\n涼波衝碧瓦，曉暈落金莖。\n露索秦宫井，風絃漢殿筝。\n幾時綿竹頌，擬薦子虚名。\n","id":64340,"chapter":"卷七十六","chapternum":76,"title":"令狐舎人說昨夜西掖翫月因戲贈","titledesc":"","collection":"","collectiondesc":"","poemindex":1},{"author":"李商隠","charstyle":"近體詩","content":"真人塞其内，夫子入於機。\n未肯投竿起，惟歡負米歸。\n雪中東郭履，堂上老萊衣。\n讀遍先賢傳，如君事者稀。\n","id":64341,"chapter":"卷七十六","chapternum":76,"title":"崔處士","titledesc":"","collection":"","collectiondesc":"","poemindex":2},{"author":"李商隠","charstyle":"近體詩","content":"自喜蝸牛舎，兼容燕子巢。\n綠筠遺粉籜，紅藥綻香苞。\n虎過遥知穽，魚來且佐庖。\n慢行成酩酊，鄰壁有松醪。\n","id":64342,"chapter":"卷七十六","chapternum":76,"title":"自喜","titledesc":"","collection":"","collectiondesc":"","poemindex":3},{"author":"李商隠","charstyle":"近體詩","content":"行李踰南極，旬時到舊鄉。\n楚芝應徧紫，鄧橘未全黄。\n渠濁村舂急，旗髙社酒香。\n故山歸夢喜，先入讀書堂。\n","id":64343,"chapter":"卷七十六","chapternum":76,"title":"歸墅","titledesc":"","collection":"","collectiondesc":"","poemindex":4},{"author":"李商隠","charstyle":"近體詩","content":"離居星嵗易，失望死生分。\n酒甕凝餘桂，書籤冷舊芸。\n江風吹雁急，山木帶蟬曛。\n一呌千迴首，天髙不為聞。\n","id":64344,"chapter":"卷七十六","chapternum":76,"title":"哭劉司户","titledesc":"","collection":"","collectiondesc":"","poemindex":5},{"author":"李商隠","charstyle":"近體詩","content":"有美扶皇運，無誰薦直言。\n已為秦逐客，復作楚寃魂。\n湓浦應分𣲖，荆江有㑹源。\n併將添恨淚，一灑問乾坤。\n","id":64345,"chapter":"卷七十六","chapternum":76,"title":"哭劉司户","titledesc":"","collection":"","collectiondesc":"","poemindex":6},{"author":"李商隠","charstyle":"近體詩","content":"城窄山將壓，江寛地共浮。\n東南通絶域，西北有髙樓。\n神䕶青楓岸，龍移白石湫。\n殊鄉竟何禱，簫皷不曽休。\n","id":64346,"chapter":"卷七十六","chapternum":76,"title":"桂林","titledesc":"","collection":"","collectiondesc":"","poemindex":7},{"author":"李商隠","charstyle":"近體詩","content":"茂苑城如畫，閶門瓦欲流。\n還依水光殿，更起月華樓。\n侵夜鸞開鏡，迎冬雉獻裘。\n從臣皆半醉，天子正無愁。\n","id":64347,"chapter":"卷七十六","chapternum":76,"title":"陳後宫","titledesc":"","collection":"","collectiondesc":"","poemindex":8},{"author":"李商隠","charstyle":"近體詩","content":"許靖猶羈宦，安仁復悼亡。\n兹辰聊屬疾，何日免殊方。\n秋蝶無端麗，寒花只暫〈一作更不〉香。\n多情真命薄，容易即迴腸。\n","id":64348,"chapter":"卷七十六","chapternum":76,"title":"屬疾","titledesc":"","collection":"","collectiondesc":"","poemindex":9},{"author":"李商隠","charstyle":"近體詩","content":"複壁交青瑣，重簾挂紫繩。\n如何一柱觀，不礙九枝燈。\n扇薄常窺月，釵斜只鏤氷。\n歌成猶未唱，秦火入夷陵。\n","id":64349,"chapter":"卷七十六","chapternum":76,"title":"楚宫","titledesc":"","collection":"","collectiondesc":"","poemindex":10},{"author":"李商隠","charstyle":"近體詩","content":"石城誇窈窕，花縣更風流。\n簟氷〈卑病切〉將飄枕，簾烘不隠鈎。\n玉童收夜鑰，金狄守更籌。\n共笑鴛鴦綺，鴛鴦兩白頭。\n","id":64350,"chapter":"卷七十六","chapternum":76,"title":"石城","titledesc":"","collection":"","collectiondesc":"","poemindex":11},{"author":"李商隠","charstyle":"近體詩","content":"氣盡前溪舞，心酸子夜歌。\n峽雲尋不得，溝水欲如何。\n朔雁傳書絶，湘篁染淚多。\n無由見顔色，還自託微波。\n","id":64351,"chapter":"卷七十六","chapternum":76,"title":"離思","titledesc":"","collection":"","collectiondesc":"","poemindex":12},{"author":"李商隠","charstyle":"近體詩","content":"凄凉寳劍篇，羈泊欲窮年。\n黄葉仍風雨，青樓自管絃。\n新知遭薄俗，舊好隔良縁。\n心㫁新豐酒，銷愁斗幾千。\n","id":64352,"chapter":"卷七十六","chapternum":76,"title":"風雨","titledesc":"","collection":"","collectiondesc":"","poemindex":13},{"author":"李商隠","charstyle":"近體詩","content":"燕體傷風力，雞香積露文。\n殷鮮一相雜，啼笑兩難分。\n月裏寜無姊，雲中亦有君。\n三清與仙島，何事亦離羣。\n","id":64353,"chapter":"卷七十六","chapternum":76,"title":"槿花","titledesc":"","collection":"","collectiondesc":"","poemindex":14},{"author":"李商隠","charstyle":"近體詩","content":"珠館薫燃乆，玉房梳掃餘。\n燒蘭才作燭，襞錦不成書。\n本以亭亭逺，翻嫌脈脈疎。\n迴頭問殘照，殘照更空虚。\n","id":64354,"chapter":"卷七十六","chapternum":76,"title":"槿花","titledesc":"","collection":"","collectiondesc":"","poemindex":15},{"author":"李商隠","charstyle":"近體詩","content":"葉葉復翻翻，斜橋對側門。\n蘆花惟有白，柳絮可能温。\n西子尋遺殿，昭君覔故村。\n年年芳物盡，來别敗蘭蓀。\n","id":64355,"chapter":"卷七十六","chapternum":76,"title":"蜨","titledesc":"","collection":"","collectiondesc":"","poemindex":16},{"author":"李商隠","charstyle":"近體詩","content":"萱草含丹粉，荷花抱綠房。\n鳥應悲蜀帝，蟬是怨齊王。\n通内藏珠府，應官解玉坊。\n橋南荀令過，十里送衣香。\n","id":64356,"chapter":"卷七十六","chapternum":76,"title":"韓翃舎人即事","titledesc":"","collection":"","collectiondesc":"","poemindex":17},{"author":"李商隠","charstyle":"近體詩","content":"聞君來日下，見我最嬌兒。\n漸大啼應數，長貧學恐遲。\n寄人龍種痩，失母鳳雛癡。\n語罷休邊角，青燈兩鬢絲。\n","id":64357,"chapter":"卷七十六","chapternum":76,"title":"楊本勝説於長安見小男阿衮","titledesc":"","collection":"","collectiondesc":"","poemindex":18},{"author":"李商隠","charstyle":"近體詩","content":"上國社方見，此鄉秋不歸。\n為矜皇后舞，猶着羽人衣。\n拂水斜紋亂，銜花片影微。\n盧家文杏好，試近莫愁飛。\n","id":64358,"chapter":"卷七十六","chapternum":76,"title":"越燕","titledesc":"","collection":"","collectiondesc":"","poemindex":19},{"author":"李商隠","charstyle":"近體詩","content":"將泥紅蓼岸，得草緑楊村。\n命侣添新意，安巢復舊痕。\n去應逢阿母，來莫害王孫。\n記取丹山鳳，今為百鳥尊。\n","id":64359,"chapter":"卷七十六","chapternum":76,"title":"越燕","titledesc":"","collection":"","collectiondesc":"","poemindex":20},{"author":"李商隠","charstyle":"近體詩","content":"族亞齊安陸，風髙漢武威。\n煙波别墅醉，花月後門歸。\n青海聞傳箭，天山報合圍。\n一朝攜劍起，上馬即如飛。\n","id":64360,"chapter":"卷七十六","chapternum":76,"title":"少將","titledesc":"","collection":"","collectiondesc":"","poemindex":21},{"author":"李商隠","charstyle":"近體詩","content":"照梁初有情，出水舊知名。\n裙衩芙蓉小，釵茸翡翠輕。\n錦長書鄭重，眉細恨分明。\n莫近彈碁局，中心最不平。\n","id":64361,"chapter":"卷七十六","chapternum":76,"title":"無題","titledesc":"","collection":"","collectiondesc":"","poemindex":22},{"author":"李商隠","charstyle":"近體詩","content":"髙閣客竟去，小園花亂飛。\n參差連曲陌，迢遞送斜暉。\n腸㫁未忍掃，眼穿仍欲歸〈一作稀〉。\n芳心向春盡，所得是沾衣。\n","id":64362,"chapter":"卷七十六","chapternum":76,"title":"落花","titledesc":"","collection":"","collectiondesc":"","poemindex":23},{"author":"李商隠","charstyle":"近體詩","content":"夕陽歸路後，霜野物聲乾。\n集鳥翻漁艇，殘虹〈一作紅〉拂馬鞍。\n劉楨元抱病，虞寄數辭官。\n白袷經年卷，西來及〈一作又〉早寒。\n","id":64363,"chapter":"卷七十六","chapternum":76,"title":"楚澤","titledesc":"","collection":"","collectiondesc":"","poemindex":24},{"author":"李商隠","charstyle":"近體詩","content":"本以髙難飽，徒勞恨費聲。\n五更疎欲㫁，一樹碧無情。\n薄宦梗猶汎，故園蕪已平。\n煩君最相警，我亦舉家清。\n","id":64364,"chapter":"卷七十六","chapternum":76,"title":"蟬","titledesc":"","collection":"","collectiondesc":"","poemindex":25},{"author":"李商隠","charstyle":"近體詩","content":"世上蒼龍種，人間武帝孫。\n小來惟射獵，興罷得乾坤。\n渭水天開苑，咸陽地獻原。\n英靈殊未已，丁傅漸華軒。\n","id":64365,"chapter":"卷七十六","chapternum":76,"title":"鄠杜馬上念漢書","titledesc":"","collection":"","collectiondesc":"","poemindex":26},{"author":"李商隠","charstyle":"近體詩","content":"動春何限葉，撼曉幾多枝。\n解有相思苦，應無不舞時。\n絮飛藏皓蝶，帶弱露黄鸝。\n傾國宜通體，誰來〈一作家〉獨賞眉。\n","id":64366,"chapter":"卷七十六","chapternum":76,"title":"柳","titledesc":"","collection":"","collectiondesc":"","poemindex":27},{"author":"李商隠","charstyle":"近體詩","content":"已帶黄金縷，仍飛白玉花。\n長時須拂馬，密處少藏鴉。\n眉細從他歛，腰輕莫自斜。\n玳梁誰道好，偏擬映盧家。\n","id":64367,"chapter":"卷七十六","chapternum":76,"title":"謔柳","titledesc":"","collection":"","collectiondesc":"","poemindex":28},{"author":"李商隠","charstyle":"近體詩","content":"含情春晼晩，暫見夜䦨干。\n樓響將登怯，簾烘欲過難。\n多羞釵上燕，真愧鏡中鸞。\n歸去横塘曉，華星送寳鞍。\n","id":64368,"chapter":"卷七十六","chapternum":76,"title":"無題","titledesc":"","collection":"","collectiondesc":"","poemindex":29},{"author":"李商隠","charstyle":"近體詩","content":"初來小苑中，稍與瑣闈通。\n逺恐芳塵㫁，輕憂豔雪融。\n只知防浩露，不覺逆尖風。\n迴首雙飛燕，乗時入綺櫳。\n","id":64369,"chapter":"卷七十六","chapternum":76,"title":"蝶","titledesc":"","collection":"","collectiondesc":"","poemindex":30},{"author":"李商隠","charstyle":"近體詩","content":"池上與橋邊，難忘復可憐。\n簾開最明夜，簟卷已凉天。\n流處水花急，吐時雲葉鮮。\n姮娥無粉黛，只是逞嬋娟。\n","id":64370,"chapter":"卷七十六","chapternum":76,"title":"月","titledesc":"","collection":"","collectiondesc":"","poemindex":31},{"author":"李商隠","charstyle":"近體詩","content":"李徑獨來數，愁情相與懸。\n自明無月夜，强笑欲風天。\n減粉與園籜，分香沾〈一作活〉渚蓮。\n徐妃乆已嫁，猶自玉為鈿。\n","id":64371,"chapter":"卷七十六","chapternum":76,"title":"李花","titledesc":"","collection":"","collectiondesc":"","poemindex":32},{"author":"李商隠","charstyle":"近體詩","content":"别地蕭條極，如何更獨來。\n秋應為黄〈一作紅〉葉，雨不厭青苔。\n沈約只能瘦，潘仁豈是才。\n離情堪底寄，惟有冷於灰。\n","id":64372,"chapter":"卷七十六","chapternum":76,"title":"寄裴衡","titledesc":"","collection":"","collectiondesc":"","poemindex":33},{"author":"李商隠","charstyle":"近體詩","content":"小苑試春衣，髙樓倚暮暉。\n夭桃惟是笑，舞蝶不空飛。\n赤嶺乆無耗，鴻門猶合圍。\n幾家縁錦字，含淚坐鴛機。\n","id":64373,"chapter":"卷七十六","chapternum":76,"title":"即日","titledesc":"","collection":"","collectiondesc":"","poemindex":34},{"author":"李商隠","charstyle":"近體詩","content":"深居俯夾城，春去夏猶清。\n天意憐幽草，人間重晩晴。\n併添髙閣逈，微注小牕明。\n越鳥巢乾後，歸飛體更輕。\n","id":64374,"chapter":"卷七十六","chapternum":76,"title":"晩晴","titledesc":"","collection":"","collectiondesc":"","poemindex":35},{"author":"李商隠","charstyle":"近體詩","content":"牕下尋書細，溪邊坐石平。\n水風醒酒病，霜日曝衣輕。\n雞黍隨人設，蒲魚得地生。\n前賢無不〈一作不無〉謂，容易即遺名。\n","id":64375,"chapter":"卷七十六","chapternum":76,"title":"所居","titledesc":"","collection":"","collectiondesc":"","poemindex":36},{"author":"李商隠","charstyle":"近體詩","content":"髙松出衆木，伴我向天涯。\n客散初晴𠉀，僧來不語時。\n有風傳雅韻，無雪試幽姿。\n上藥終相待，他年訪伏龜。\n","id":64376,"chapter":"卷七十六","chapternum":76,"title":"髙松","titledesc":"","collection":"","collectiondesc":"","poemindex":37},{"author":"李商隠","charstyle":"近體詩","content":"酒薄吹還醒，樓危望已窮。\n江臯當落日，帆席見歸風。\n煙帶龍潭白，霞分鳥道紅。\n殷勤報秋意，只是有丹楓。\n","id":64377,"chapter":"卷七十六","chapternum":76,"title":"訪秋","titledesc":"","collection":"","collectiondesc":"","poemindex":38},{"author":"李商隠","charstyle":"近體詩","content":"桂水春猶早，昭州日正西。\n虎當官道鬭，猿上驛樓啼。\n繩爛金沙井，松乾乳洞梯。\n鄉音殊〈一作吁〉可駭，仍有醉如泥。\n","id":64378,"chapter":"卷七十六","chapternum":76,"title":"昭州","titledesc":"","collection":"","collectiondesc":"","poemindex":39},{"author":"李商隠","charstyle":"近體詩","content":"昔去真無奈，今還豈自知。\n青辭木奴橘，紫見地仙芝。\n四海秋風濶，千嵓暮景遲。\n向來憂際㑹，猶有五湖期。\n","id":64379,"chapter":"卷七十六","chapternum":76,"title":"陸發荆南始至商洛","titledesc":"","collection":"","collectiondesc":"","poemindex":40},{"author":"李商隠","charstyle":"近體詩","content":"玄武開新苑，龍舟讌幸頻。\n渚蓮參法駕，沙鳥犯勾陳。\n夀獻金莖露，歌翻玉樹塵。\n夜來江令醉，别詔宿臨春。\n","id":64380,"chapter":"卷七十六","chapternum":76,"title":"陳後宫","titledesc":"","collection":"","collectiondesc":"","poemindex":41},{"author":"李商隠","charstyle":"近體詩","content":"春夢亂不記，春原登已重。\n青門弄煙柳，紫閣舞雲松。\n拂硯輕氷散，開樽緑酒濃。\n無悰託詩遣，吟罷更無悰。\n","id":64381,"chapter":"卷七十六","chapternum":76,"title":"樂遊原","titledesc":"","collection":"","collectiondesc":"","poemindex":42},{"author":"李商隠","charstyle":"近體詩","content":"池光忽隠墻，花氣亂侵房。\n屏縁〈倪甸切〉蝶留粉，牕油蜂印黄。\n官書推小吏，侍史從清郎。\n並馬更吟去，尋思有底忙。\n","id":64382,"chapter":"卷七十六","chapternum":76,"title":"贈子直花下","titledesc":"","collection":"","collectiondesc":"","poemindex":43},{"author":"李商隠","charstyle":"近體詩","content":"柳帶誰能結，花房未肯開。\n空餘雙蝶舞，竟絶一人來。\n半展龍鬚席，輕斟瑪瑙杯。\n年年春不定，虚信嵗前梅。\n","id":64383,"chapter":"卷七十六","chapternum":76,"title":"小園獨酌","titledesc":"","collection":"","collectiondesc":"","poemindex":44},{"author":"李商隠","charstyle":"近體詩","content":"幕府三年逺，春秋一字褒。\n書論秦逐客，賦續楚離騷。\n地理〈一作里〉南溟濶，天文北極髙。\n酬恩撫身世，未學勝鴻毛。\n","id":64384,"chapter":"卷七十六","chapternum":76,"title":"獻寄舊府開封公","titledesc":"","collection":"","collectiondesc":"","poemindex":45},{"author":"李商隠","charstyle":"近體詩","content":"橋峻斑騅疾，川長白鳥髙。\n烟輕惟潤柳，風濫欲吹桃。\n徙倚三層閣，摩挲七寳刀。\n庾郎年最少，青草妒春袍。\n","id":64385,"chapter":"卷七十六","chapternum":76,"title":"春游","titledesc":"","collection":"","collectiondesc":"","poemindex":46},{"author":"李商隠","charstyle":"近體詩","content":"出宿金樽掩，從公玉帳新。\n依依向餘照，逺逺隔芳塵。\n細草翻驚鴈，殘花伴醉人。\n楊朱不用勸，只是更沾巾。\n","id":64386,"chapter":"卷七十六","chapternum":76,"title":"離席","titledesc":"","collection":"","collectiondesc":"","poemindex":47},{"author":"李商隠","charstyle":"近體詩","content":"蕭灑傍迴汀，依微過短亭。\n氣凉先動竹，㸃細未開萍。\n稍促髙髙燕，微疎的的螢。\n故園煙草色，仍近五門青。\n","id":64387,"chapter":"卷七十六","chapternum":76,"title":"細雨","titledesc":"","collection":"","collectiondesc":"","poemindex":48},{"author":"李商隠","charstyle":"近體詩","content":"六百商於路，崎嶇古共聞。\n蜂房春欲暮，虎穽日初曛。\n路向泉間辨，人從樹杪分。\n更誰開捷徑，速擬上青雲。\n","id":64388,"chapter":"卷七十六","chapternum":76,"title":"商於新開路","titledesc":"","collection":"","collectiondesc":"","poemindex":49},{"author":"李商隠","charstyle":"近體詩","content":"結構何峯是，喧閒此地分。\n石梁髙瀉月，撨路細侵雲。\n偃卧蛟螭室，希夷鳥獸羣。\n近知西嶺上，玉管有時聞。\n","id":64389,"chapter":"卷七十六","chapternum":76,"title":"題鄭大有隠居","titledesc":"","collection":"","collectiondesc":"","poemindex":50},{"author":"李商隠","charstyle":"近體詩","content":"卜夜容衰鬢，開筵屬異方。\n燭分歌扇淚，雨送酒船香。\n江海三年客，乾坤百戰塲。\n誰能辭酩酊，淹卧劇清漳。\n","id":64390,"chapter":"卷七十六","chapternum":76,"title":"夜飲","titledesc":"","collection":"","collectiondesc":"","poemindex":51},{"author":"李商隠","charstyle":"近體詩","content":"絶徼南通棧，孤城北枕江。\n猿聲連月檻，鳥影落天牕。\n海〈一作錦〉石分棊子，郫筒當酒缸。\n生歸話辛苦，别夜對凝釭。\n","id":64391,"chapter":"卷七十六","chapternum":76,"title":"因書","titledesc":"","collection":"","collectiondesc":"","poemindex":52},{"author":"李商隠","charstyle":"近體詩","content":"地勝遺塵事，身閒念嵗華。\n晩晴風過竹，深夜月當花。\n石亂知泉咽，苔荒任逕斜。\n陶然恃琴酒，忘却在山家。\n","id":64392,"chapter":"卷七十六","chapternum":76,"title":"春宵自遣","titledesc":"","collection":"","collectiondesc":"","poemindex":53},{"author":"李商隠","charstyle":"近體詩","content":"路到層峯㫁，門依老樹開。\n月從平楚轉，泉自上方來。\n薤白羅朝饌，松黄暖夜杯。\n相留笑孫綽，空解賦天台。\n","id":64393,"chapter":"卷七十六","chapternum":76,"title":"訪隠","titledesc":"","collection":"","collectiondesc":"","poemindex":54},{"author":"李商隠","charstyle":"近體詩","content":"薄宦仍多病，從知竟逺遊。\n談諧叨客禮，休澣接㝠搜。\n樹好頻移榻，雲奇不下樓。\n豈闗無景物，自是有鄉愁。\n","id":64394,"chapter":"卷七十六","chapternum":76,"title":"寓興","titledesc":"","collection":"","collectiondesc":"","poemindex":55},{"author":"李商隠","charstyle":"近體詩","content":"勝槩殊江右，佳名逼渭川。\n虹收青嶂雨，鳥沒夕陽天。\n客鬢行如此，滄波坐渺然。\n此中真得地，漂蕩釣魚船。\n","id":64395,"chapter":"卷七十六","chapternum":76,"title":"河清與趙氏昆季讌集得擬杜工部","titledesc":"","collection":"","collectiondesc":"","poemindex":56},{"author":"李商隠","charstyle":"近體詩","content":"園桂懸心碧，池蓮飫眼紅。\n此生真逺客，幾别即衰翁。\n小幌風烟入，髙牕霧雨通。\n新知他日好，錦瑟傍朱櫳。\n","id":64396,"chapter":"卷七十六","chapternum":76,"title":"寓目","titledesc":"","collection":"","collectiondesc":"","poemindex":57},{"author":"李商隠","charstyle":"近體詩","content":"廟列前峰迥，樓開四望窮。\n嶺鼷嵐色外，陂雁夕陽中。\n弱柳千條露，衰荷一面風。\n壺關有狂孽，速繼老生功。\n","id":64397,"chapter":"卷七十六","chapternum":76,"title":"登霍山驛樓","titledesc":"","collection":"","collectiondesc":"","poemindex":58},{"author":"李商隠","charstyle":"近體詩","content":"内殿張絃管，中原絶鼓鼙。\n舞成青海馬，鬭殺汝南雞。\n不見華胥夢，空間下蔡迷。\n宸襟他日涙，薄暮望賢西。\n","id":64398,"chapter":"卷七十六","chapternum":76,"title":"思賢頓","titledesc":"","collection":"","collectiondesc":"","poemindex":59},{"author":"李商隠","charstyle":"近體詩","content":"地暖無秋色，江晴有暮暉。\n空餘蟬嘒嘒，猶向客依依。\n村小犬相䕶，沙平僧獨歸。\n欲成西北望，又見鷓鴣飛。\n","id":64399,"chapter":"卷七十六","chapternum":76,"title":"桂林路中作","titledesc":"","collection":"","collectiondesc":"","poemindex":60},{"author":"李商隠","charstyle":"近體詩","content":"商於朝雨霽，歸路有秋光。\n背塢猿收果，投巖麝退香。\n建瓴真得勢，横㦸豈能當。\n割地張儀詐，謀身綺季長。\n清渠州外月，黄葉廟前霜。\n今日看雲意，依依入帝鄉。\n","id":64400,"chapter":"卷七十六","chapternum":76,"title":"商於","titledesc":"","collection":"","collectiondesc":"","poemindex":61},{"author":"李商隠","charstyle":"近體詩","content":"此去西梁逺今來萬里攜三施因網得秦客被花迷可在青鸚鵡非闗碧野雞約眉憐翠羽刮目〈一作膜〉想金箆瘴氣籠飛逺蠻花向坐低輕於趙皇后貴極楚懸黎都䕶矜羅幕佳人炫繡袿屏風臨燭釦捍撥倚香臍舊思牽雲葉新愁待雪泥愛堪通夢寐畫得不端倪地錦排蒼雁簾釘鏤白犀曙霞星斗外凉月露盤西妒好休誇舞經寒且少啼紅樓三十級稳稳上丹梯","id":64401,"chapter":"卷七十六","chapternum":76,"title":"和孫樸韋蟾孔雀詠","titledesc":"","collection":"","collectiondesc":"","poemindex":62},{"author":"李商隠","charstyle":"近體詩","content":"望郎臨古郡，佳句灑丹青。\n應自丘遲宅，仍過柳惲汀。\n封來江渺渺，信去雨㝠㝠。\n句曲聞仙訣，臨川得佛經。\n朝吟搘客枕，夜讀潄僧瓶。\n不見銜蘆雁，空流腐草螢。\n土宜悲坎井，天怒識雷霆。\n象卉分疆近，蛟涎浸岸腥。\n補羸貪紫桂，負氣託青萍。\n萬里懸離抱，危於訟閣鈴。\n","id":64402,"chapter":"卷七十六","chapternum":76,"title":"酬令狐郎中見寄","titledesc":"","collection":"","collectiondesc":"","poemindex":63},{"author":"李商隠","charstyle":"近體詩","content":"碧瓦銜珠樹，紅輪結綺寮。\n無雙漢殿鬢，第一楚宫腰。\n露唾香難盡，珠啼冷易銷。\n歌從雍門學，酒是蜀城燒。\n柳暗將翻巷，荷欹正抱橋。\n鈿轅開道入，金管隔隣調。\n夢到飛魂急，書成即席遙。\n河流衝柱轉，海沫近槎飄。\n吴市蠀蛦甲，巴賨翡翠翹。\n他時未知意，重叠贈嬌嬈。\n","id":64403,"chapter":"卷七十六","chapternum":76,"title":"碧瓦","titledesc":"","collection":"","collectiondesc":"","poemindex":64},{"author":"李商隠","charstyle":"近體詩","content":"悵望西溪水，潺湲奈爾何。\n不驚春物少，只覺夕陽多。\n色染妖韶柳，光含窈窕蘿。\n人間從到海，天上莫為河。\n鳳女彈瑤瑟，龍孫撼玉珂。\n京華他夜夢，好好寄雲波。\n","id":64404,"chapter":"卷七十六","chapternum":76,"title":"西溪","titledesc":"","collection":"","collectiondesc":"","poemindex":65},{"author":"李商隠","charstyle":"近體詩","content":"仙翁無定數，時入一壺藏。\n夜夜桂露濕，村村桃水香。\n醉中抛浩刼，宿處起神光。\n藥裹丹山鳳，碁凾白石郎。\n弄河移砥柱，吞日倚扶桑。\n龍竹裁輕䇿，鮫綃熨下裳。\n樹栽嗤漢帝，橋板笑秦王。\n徑欲隨關令，龍沙萬里强。\n","id":64405,"chapter":"卷七十六","chapternum":76,"title":"元微先生","titledesc":"","collection":"","collectiondesc":"","poemindex":66},{"author":"李商隠","charstyle":"近體詩","content":"麝重愁風逼，羅疎畏月侵。\n怨魂迷恐㫁，嬌喘細疑沉。\n數急芙蓉帶，頻抽翡翠簮。\n柔情終不逺，遙妒巳先深。\n浦冷鴛鴦去，園空蛺蝶尋。\n蠟花長遞淚，筝柱鎮移心。\n覔使嵩雲暮，迴頭灞岸陰。\n只間凉葉院，露井近寒砧。\n","id":64406,"chapter":"卷七十六","chapternum":76,"title":"獨居有懐","titledesc":"","collection":"","collectiondesc":"","poemindex":67},{"author":"李商隠","charstyle":"近體詩","content":"九服歸元化，三靈叶睿圖。\n如何本初輩，自取屈氂誅。\n有甚當車泣，因勞下殿趨。\n何成奏雲物，直是滅萑苻。\n證逮符書密，辭連性命俱。\n竟縁尊漢相，不早辨胡雛。\n鬼籙分朝部，軍烽照上都。\n敢云堪慟哭，未免怨洪爐。\n","id":64407,"chapter":"卷七十六","chapternum":76,"title":"有感〈乙卯年有感丙辰年詩成〉","titledesc":"","collection":"","collectiondesc":"","poemindex":68},{"author":"李商隠","charstyle":"近體詩","content":"丹陛猶敷奏，彤庭歘戰争。\n臨危對盧植，始悔用龎萌。\n御仗收前殿〈一作隊〉，兵徒劇背城。\n蒼黄五色棒，掩遏一陽生。\n古有清君側，今非乏老成。\n素心雖未易，此舉太無名。\n誰瞑銜寃目，寜吞欲絶聲。\n近聞開夀讌，不廢用咸英〈錢龍惕箋曰甘露之變從古未有也閹䜿横行南司塗炭當時士大夫深疾訓注之奸邪反若假手宦寺殱除大憝者一時如鄭覃李石以不忤中人而命相矣李徳裕李宗閔以訓注所逐而量移矣令狐楚號為仇士良所不恱而上問王涯手書反狀則應曰然矣節度使兵仗㕘辭則乞停罷矣汲汲然惟恐得罪宦官以取禍後世不咎文宗之不宻失臣則恨訓注之狂躁誤國而當日情勢未有寃論之者可異也自古以來宦官盜竊國柄莫横于漢之十常侍故何進等謀誅之不勝反為所殺然進之謀進始之非命于靈帝也訓内與文宗謀而外連藩鎮以誅宫奴謂之奉天討可也詭言甘露衷甲帷幄謂之謀勇可也事已敗裂猶攀呼乗輿投身虎口謂之死事可也迨奄人得志身分族滅此時文宗稍欲救之則有閻樂望夷之禍天道至此不可問矣何獨區區罪訓也使非平日傾險君子猶將與之不成之責何乃甚乎其時設國有重臣不畏强禦倡言訓等之無辜士良諸凶猶未必刃加其頸也乃箝口不言而請王涯三相罪名僅僅出于劉從諌亦可恥矣義山詩云古有清君側今非乏老成素心雖未易此舉太無名誰瞑銜寃目寜吞欲絶聲其感憤激烈有不同于衆論者故特表而出之〉。\n","id":64408,"chapter":"卷七十六","chapternum":76,"title":"有感〈乙卯年有感丙辰年詩成〉","titledesc":"","collection":"","collectiondesc":"","poemindex":69},{"author":"李商隠","charstyle":"近體詩","content":"鏡檻芙蓉入，香臺翡翠過。\n撥弦驚火鳳，交扇拂天鵞。\n隠忍陽城笑，喧傳郢市歌。\n仙眉瓊作葉，佛髻鈿為螺。\n五里無因霧，三秋只見河。\n月中供藥剰，海上得綃多。\n玉集胡沙割，犀留聖水磨。\n斜門穿戲蝶，小閣鎖飛蛾。\n騎䄡侵韀卷，車帷約幰鈋。\n傳書兩行雁，取酒一封駞。\n橋迥凉風壓，溝横〈一作斜〉夕照和。\n待烏燕太子，駐馬魏東阿。\n想像鋪芳褥，依稀解醉羅。\n散時簾隔露，卧後幕生波。\n梯穏從攀桂，弓調任射莎。\n豈能抛㫁夢，聴鼓事朝珂。\n","id":64409,"chapter":"卷七十六","chapternum":76,"title":"鏡檻","titledesc":"","collection":"","collectiondesc":"","poemindex":70},{"author":"李商隠","charstyle":"近體詩","content":"照席瓊枝秀，當年紫綬榮。\n班資古直閣，勲伐舊西京。\n在昔王綱紊，因誰國步清。\n如無一戰霸，安有大横庚。\n内䜿依憑切，凶門責望輕。\n中台終惡直，上將更邀盟。\n丹陛祥烟滅，皇闈殺氣横。\n喧闐衆狙怒，容易八蠻驚。\n檮杌寛之乆，防風戮不行。\n素來矜異類，此去豈親征。\n舎魯真非䇿，居邠未有名。\n曽無力牧御，寜待雨師迎。\n火箭侵乗石，雲橋逼禁營。\n何時絶刁斗，不夜見攙搶。\n屢亦聞投鼠，誰其敢射鯨。\n世情休念亂，物議笑輕生。\n大鹵思龍躍，蒼梧失象耕。\n靈衣沾愧汗，儀馬困陰兵。\n别館蘭薫酷，深宫蠟燄明。\n黄山遮舞態，黒水㫁歌聲。\n縱未移周鼎，何辭免趙坑。\n空拳〈當作弮〉轉鬬地，數板不沈城。\n且欲憑神算，無因計力争。\n幽囚蘇武節，棄市仲由纓。\n下殿言終驗，増埤事早萌。\n蒸雞殊减饍，屑麴異和羮。\n否極時還泰，屯餘運果亨。\n流離幾南度，倉卒得西平。\n神鬼收昏黒，姦兇首〈去聲〉滿盈。\n官非督䕶貴，師以丈人貞。\n覆載還髙下，寒暄急改更。\n馬前烹莽卓，壇上揖韓彭。\n扈蹕三才正，回軍六合晴。\n此時惟短劍，仍世盡雙旌。\n顧我猶羣從，逢君歎老成。\n慶流歸嫡長，貽厥在名卿。\n隼擊須當要，鵬搏莫問程。\n趨朝排玉座，出位泣金莖。\n幸藉梁園賦，叨䝉許氏評。\n中郎推貴壻，定逺重時英。\n政已標三尚，人今佇一鳴。\n長刀懸月魄，快馬駭星精。\n披豁慚深眷，暌離動素誠。\n蕙留春晼晚，松待嵗峥嶸。\n異縣期迴雁，登時已飯鯖。\n去程風刺刺，别夜漏丁丁。\n庾信生多感，楊朱死有情。\n絃危中婦瑟，甲冷想夫筝。\n㑹與〈去聲〉秦樓鳳，俱聴漢苑鸎。\n洛川迷曲沼，烟月兩心傾。\n","id":64410,"chapter":"卷七十六","chapternum":76,"title":"送千牛李將軍赴闕五十韻","titledesc":"","collection":"","collectiondesc":"","poemindex":71},{"author":"李商隠","charstyle":"近體詩","content":"年鬢日堪悲，衡茅益自嗤。\n攻文枯若木，處世鈍如鎚。\n敢忘垂堂戒，寜將暗室欺。\n懸頭曽苦學，折臂反成醫。\n僕御嫌夫懦，孩童笑叔癡。\n小男方嗜栗，幼女漫憂葵。\n遇炙〈一作䏑〉誰先噉，逢韲即便〈一作更〉吹。\n官銜同畫餅，面貌乏凝脂。\n典籍將蠡測，文章若管窺。\n圖形翻類狗，入夢肯非羆。\n自哂成書簏，終當呪酒巵。\n懶沾襟上血，羞鑷鏡中絲。\n槖籥言方喻，樗蒱齒詎知。\n事神徒惕慮，佞佛愧虚辭。\n曲藝垂麟角，浮名狀虎皮。\n乗軒寜見寵，巢幕更逢危。\n禮俗拘𥞇喜，侯王忻戴逵。\n途窮方結舌，静勝但搘頥。\n糲食空彈劍，亨衢詎置錐。\n柏臺成口號，芸閣暫肩隨。\n悔逐遷鶯伴，誰觀擇虱時。\n甕間眠太率，牀下隠何卑。\n奮迹登弘閣，摧心對董帷。\n挍讐如有暇，松竹一相思。\n","id":64411,"chapter":"卷七十六","chapternum":76,"title":"詠懐寄秘閣舊僚二十六韻","titledesc":"","collection":"","collectiondesc":"","poemindex":72},{"author":"李商隠","charstyle":"近體詩","content":"下客依蓮幙，明公念竹林。\n縱然膺使命，何以奉徽音。\n投刺雖傷晩，酬恩豈在今。\n迎來新瑣闥，從到碧瑤岑。\n水勢初知海，天文始識參。\n固慚非賈誼，惟恐後陳琳。\n前席驚虚辱，華樽許細斟。\n尚憐秦痔苦，不遣楚醪沈。\n既載從戎筆，仍披選勝襟。\n瀧通伏波柱，簾對有虞琴。\n宅與嚴城接，門藏列岫深。\n閣凉松冉冉，堂静桂森森。\n社内容周續，鄉中保展禽。\n白衣居士訪，烏㡌逸人尋。\n佞佛將成縛，耽書或類滛。\n長懐五羖贖，終著九州箴。\n良訊封鴛綺，餘光借玳簪。\n張衡愁浩浩，沈約瘦愔愔。\n蘆白疑粘鬢，楓丹欲照心。\n歸期無鴈報，旅抱有猿侵。\n短日安能駐，低雲只有陰。\n亂鴉衝㬠〈即晒字〉網，寒女簇遙砧。\n東道違寜乆，西園望不禁。\n江生魂黯黯，泉客淚涔涔。\n逸翰應藏法，髙辭肯浪吟。\n數須傳庾翼，莫獨與盧諶。\n假寐憑書簏，哀吟叩劍鐔。\n未嘗貪偃息，𨚗復擬登臨。\n彼美迴清鏡，其誰受曲針。\n人皆向燕路，無乃費黄金。\n","id":64412,"chapter":"卷七十六","chapternum":76,"title":"自桂林奉使江陵途中感懐寄獻尚書","titledesc":"","collection":"","collectiondesc":"","poemindex":73},{"author":"李商隠","charstyle":"近體詩","content":"帝作黄金闕，仙開白玉京。\n有人扶太極，帷嶽降元精。\n耿賈官勲大，荀陳地望清。\n旂常懸祖徳，甲令著嘉聲。\n經出宣尼壁，書留晏子楹。\n武鄉傳陣法，踐土主文盟。\n自昔流王澤，由來仗國楨。\n九河分合沓，一柱忽峥嶸。\n得主勞三顧，驚人肯再鳴。\n碧虚天共轉，黄道日同行。\n後飲曹參酒，先和傳說羮。\n即時賢路闢，此夜泰階平。\n願保無疆福，將圖不朽名。\n率身期濟世，叩額慮興兵。\n感念殽屍露，咨嗟趙卒坑。\n儻令安隠忍，何以贊貞明。\n惡草雖當路，寒松實挺生。\n人言真可畏，公意本無争。\n故事留臺閣，前驅且斾旌。\n芙蓉王儉府，楊柳亞夫營。\n清嘯頻疎俗，髙談屢析酲。\n過庭多令子，乞墅有名甥。\n南詔應聞命，西山莫敢驚。\n寄辭收的博，端坐掃欃槍。\n雅宴初無倦，長歌底有情。\n檻危春水暖，樓迥雪峯晴。\n移席牽緗〈一作湘〉蔓，迴橈撲絳英。\n誰知杜武庫，只見謝宣城。\n有客趨髙義，於今滯下卿。\n登門慚後至，置驛恐虚迎。\n自是依劉表，安能比老彭。\n雕龍心已切，畫虎意何成。\n豈有〈一作省〉曽黔突，徒勞不倚衡。\n乗時乖巧宦，占象合艱貞。\n廢忘淹中學，遲迴谷口耕。\n悼傷潘岳重，樹立馬遷輕。\n隴鳥悲丹觜，湘蘭怨紫莖。\n歸期過舊歲，旅夢遶殘更。\n弱植叨華族，衰門倚外兄。\n欲陳勞者曲，未唱淚先横。\n","id":64413,"chapter":"卷七十六","chapternum":76,"title":"五言述徳抒情詩一首四十韻獻上杜七兄僕射相公","titledesc":"","collection":"","collectiondesc":"","poemindex":74},{"author":"李商隠","charstyle":"近體詩","content":"家擅無雙譽，朝居第一功。\n四時當首夏，八節應條風。\n滌濯臨清濟，巉巖倚碧嵩。\n鮑壺氷皎潔，王佩玉丁東。\n處劇張京兆，通經戴侍中。\n將星臨迥夜，卿月麗層穹。\n下令銷秦盜，髙談破宋聾。\n含霜太山竹，拂霧嶧陽桐。\n樂道乾知退，當官蹇匪躬。\n服箱青海馬，入兆渭川熊。\n固是符真宰，徒勞譲化工。\n鳳池春㶑灔，雞樹曉曈曨。\n願守三章約，還期九譯通。\n薫琴調大舜，寳瑟和神農。\n慷慨資元老，周旋值狡童。\n仲尼羞問陳，魏絳喜和戎。\n欵欵將除蠧，孜孜欲逹聰。\n所求因渭濁，安肯與雷同。\n物議將調鼎，君恩忽賜弓。\n開吳相上下，全蜀占西東。\n鋭卒魚懸餌，豪胥鳥在籠。\n疲民呼杜母，隣國仰羊公。\n置驛推東道，安禪合北宗。\n嘉賔増重價，上士悟真空。\n扇舉遮王導，樽開見孔融。\n烟飛愁舞罷，塵定〈一作起〉惜歌終。\n岸柳兼池緑，園花映燭紅。\n未曽周顗醉，轉覺季心恭。\n繫滯喧人望，便蕃屬聖衷。\n天書何日降，庭燎幾時烘。\n早嵗乖投刺，今晨幸發䝉。\n逺途哀跛鼈，薄藝奬雕蟲。\n故事曽尊隗，前修有薦雄。\n終須煩刻畫，聊擬更磨礲。\n蠻嶺晴留雪，巴江晩帶楓。\n營巢憐越燕，裂帛待燕鴻。\n自苦誠先蘖，長飄不後蓬。\n容華雖少健，思緒即悲翁。\n感激淮山館，優游碣石宫。\n待公三入相，丕祚始無窮。\n","id":64414,"chapter":"卷七十六","chapternum":76,"title":"今月二日不自量度輙以詩一首四十韻干凟尊嚴伏䝉仁恩俯賜披覧奬踰其實情溢于辭顧惟疎蕪曷用酬戴輙復五言四十韻詩獻上亦詩人咏歎不足之義也","titledesc":"","collection":"","collectiondesc":"","poemindex":75},{"author":"李商隠","charstyle":"近體詩","content":"隋艦臨淮甸，唐旗出井陘。\n㫁鼇搘四柱，卓馬濟三靈。\n祖業隆盤古，孫謀復大庭。\n從來師俊傑，可以煥丹青。\n舊族開東岳，雄圖奮北溟。\n邪同獬廌觸，樂伴鳳凰聴。\n酣戰仍揮日，降妖亦鬭霆。\n將軍功不伐，叔舅徳惟馨。\n雞塞誰生事，狼烟不暫停。\n擬填滄海鳥，敢競太陽螢。\n内草纔傳詔，前茅已勒銘。\n那勞出師表，盡入大荒經。\n徳水縈長帶，陰山繞畫屏。\n秪憂非綮肯，未覺有膻腥。\n保佐資冲漠，扶持在杳㝠。\n乃心防暗室，華髮稱明廷。\n按甲神初静，揮戈思欲醒。\n羲之當妙選，孝若近歸寜。\n月色來侵幌，詩成看轉櫺。\n羅含黄菊宅，柳惲白蘋汀。\n神物龜酬孔，僊才鶴姓丁。\n西山童子藥，南極老人星。\n自頃徒窺管，於今愧挈瓶。\n何由叨末席，還得叩玄扃。\n莊叟虛悲雁，終童漫識鼮。\n幕中雖䇿畫，劍外且伶俜。\n俁俁行忘止，鰥鰥卧不瞑。\n身應瘠於魯，淚欲溢為滎。\n禹貢思金鼎，堯圖憶土鉶。\n公乎來入相，王欲駕云亭。\n","id":64415,"chapter":"卷七十六","chapternum":76,"title":"寄太原盧司空三十韻","titledesc":"","collection":"","collectiondesc":"","poemindex":76}]