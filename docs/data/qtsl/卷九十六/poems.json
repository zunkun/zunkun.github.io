[{"author":"張蠙","charstyle":"近體詩","content":"出得蕭關北，儒衣不稱身。\n隴狐來試客，沙鶻下欺人。\n曉戍殘衙火，晴原起獵塵。\n邊戎莫相忌，非是霍家親。\n","id":66287,"chapter":"卷九十六","chapternum":96,"title":"過蕭關","titledesc":"","collection":"","collectiondesc":"","poemindex":1},{"author":"張蠙","charstyle":"近體詩","content":"邊兵春盡廻，獨上單于臺。\n白日地中出，黄河天外來。\n沙翻痕似浪，風急響疑雷。\n欲向隂關度，隂關曉不開。\n","id":66288,"chapter":"卷九十六","chapternum":96,"title":"登單于臺","titledesc":"","collection":"","collectiondesc":"","poemindex":2},{"author":"張蠙","charstyle":"近體詩","content":"春興隨花盡，東園自養閒。\n不離三畝地，似入萬重山。\n白鳥穿蘿去，清泉抵石還。\n豈同秦代客，無位隠商顏。\n","id":66289,"chapter":"卷九十六","chapternum":96,"title":"和崔監丞春遊鄭僕射東園","titledesc":"","collection":"","collectiondesc":"","poemindex":3},{"author":"張蠙","charstyle":"近體詩","content":"驛在千峰裡，寒宵獨此身。\n古墳時見火，荒壁悄無隣。\n月白翻驚鳥，雲閒欲就人。\n祇應明日鬢，更與老相親。\n","id":66290,"chapter":"卷九十六","chapternum":96,"title":"宿山驛","titledesc":"","collection":"","collectiondesc":"","poemindex":4},{"author":"張蠙","charstyle":"近體詩","content":"㑹面却生疑，居然似夢歸。\n塞深行客少，家逺識人稀。\n戰馬分旗牧，驚禽曳箭飛。\n將軍雖異禮，難便脱麻衣。\n","id":66291,"chapter":"卷九十六","chapternum":96,"title":"雲朔逢山友","titledesc":"","collection":"","collectiondesc":"","poemindex":5},{"author":"張蠙","charstyle":"近體詩","content":"歴戰燕然北，功髙劍有威。\n聞名敵國懼，輕命故人稀。\n角怨星芒動，塵愁日色微。\n從為漢都䕶，未得脱征衣。\n","id":66292,"chapter":"卷九十六","chapternum":96,"title":"邊將","titledesc":"","collection":"","collectiondesc":"","poemindex":6},{"author":"張蠙","charstyle":"近體詩","content":"按劍立城樓，西看極海頭。\n承家為上將，開地得邊州。\n磧迥兵難伏，天寒馬易收。\n朔風一度臘，吹裂錦貂裘。\n","id":66293,"chapter":"卷九十六","chapternum":96,"title":"邊將","titledesc":"","collection":"","collectiondesc":"","poemindex":7},{"author":"張蠙","charstyle":"近體詩","content":"見面雖年少，聞名似白頭。\n玄談窮釋㫖，清思掩詩流。\n果落痕生砌，松髙影上樓。\n壇塲在三殿，應召入焚修。\n","id":66294,"chapter":"卷九十六","chapternum":96,"title":"贈聞一上人","titledesc":"","collection":"","collectiondesc":"","poemindex":8},{"author":"張蠙","charstyle":"近體詩","content":"得道疑人識，都城獨閉關。\n頭從白後黑，心向閙中閒。\n饑渴惟調氣，兒孫亦駐顏。\n始知仙者隠，殊不在深山。\n","id":66295,"chapter":"卷九十六","chapternum":96,"title":"贈道者","titledesc":"","collection":"","collectiondesc":"","poemindex":9},{"author":"張蠙","charstyle":"近體詩","content":"戀道欲何如，東西逺索居。\n長疑即見面，翻致久無書。\n甸麥深藏雉，淮苔淺露魚。\n相思不我㑹，明月屢盈虛。\n","id":66296,"chapter":"卷九十六","chapternum":96,"title":"寄友人","titledesc":"","collection":"","collectiondesc":"","poemindex":10},{"author":"張蠙","charstyle":"近體詩","content":"何年萬仞頂，獨有坐禪僧。\n客上應無路，人傳或見燈。\n齋㕑惟有橡，講石任生藤。\n遥想東林社，如師誰復能。\n","id":66297,"chapter":"卷九十六","chapternum":96,"title":"寄太白禪師","titledesc":"","collection":"","collectiondesc":"","poemindex":11},{"author":"張蠙","charstyle":"近體詩","content":"釋褐從仙尉，之官興若何。\n去程唯水石，公署在雲蘿。\n野阪樓中迥，晴峰案上多。\n三年罷趨府，應更戰髙科。\n","id":66298,"chapter":"卷九十六","chapternum":96,"title":"送縉雲尉","titledesc":"","collection":"","collectiondesc":"","poemindex":12},{"author":"張蠙","charstyle":"近體詩","content":"一第時難得，歸期日已過。\n相看玄鬢少，共憶白雲多。\n楚濶天垂草，吳空月上波。\n無人不有遇，之子獨狂歌。\n","id":66299,"chapter":"卷九十六","chapternum":96,"title":"和友人送趙能卿東歸","titledesc":"","collection":"","collectiondesc":"","poemindex":13},{"author":"張蠙","charstyle":"近體詩","content":"聞近桃源住，無村不是花。\n戍旗招海客，廟鼓集江鴉。\n別島垂橙實，閒田長荻芽。\n遊秦未得意，看即更離家。\n","id":66300,"chapter":"卷九十六","chapternum":96,"title":"送友人歸武陵","titledesc":"","collection":"","collectiondesc":"","poemindex":14},{"author":"張蠙","charstyle":"近體詩","content":"每每撨家説，孤墳亦夜吟。\n若重生此世，應更苦前心。\n名與襄陽逺，詩同漢水深。\n親栽鹿門樹，猶葢石牀隂。\n","id":66301,"chapter":"卷九十六","chapternum":96,"title":"弔孟浩然","titledesc":"","collection":"","collectiondesc":"","poemindex":15},{"author":"張蠙","charstyle":"近體詩","content":"真修絶故鄉，一衲度暄涼。\n此世能先覺，他生豈再㤀。\n定中船過海，臘後路沿湘。\n野迥鴉隨笠，山深虎背囊。\n瀑流垂石室，蘿蔓葢銅梁。\n却後何年㑹，西方有上房。\n","id":66302,"chapter":"卷九十六","chapternum":96,"title":"送南海僧遊蜀","titledesc":"","collection":"","collectiondesc":"","poemindex":16},{"author":"張蠙","charstyle":"近體詩","content":"欲結千年茂，生來便近松。\n迸根通井潤，交葉覆庭穠。\n歴代頻更主，盤空漸變龍。\n晝風圓影亂，宵雨細聲重。\n葢密勝丹桂，層危類逺峰。\n嫩條懸野鼠，枯節叫秋蛩。\n翠老霜難蝕，皴多蘚乍封。\n幾家遥共翫，何寺不堪容。\n客對忘離榻，僧看誤過鐘。\n頃因陪預作，終夕遶枝笻。\n","id":66303,"chapter":"卷九十六","chapternum":96,"title":"和友人許棠題宣平里古藤","titledesc":"","collection":"","collectiondesc":"","poemindex":17},{"author":"張蠙","charstyle":"近體詩","content":"明時不敢卧烟霞，又見秦城換物華。\n殘雪未消雙鳯闕，新春已發五侯家。\n甘貧祇擬長緘酒，忍病猶期强探花。\n故國別來桑柘盡，十年兵踐海西涯。\n","id":66304,"chapter":"卷九十六","chapternum":96,"title":"長安春望","titledesc":"","collection":"","collectiondesc":"","poemindex":18},{"author":"張蠙","charstyle":"近體詩","content":"十上升沈覺自非，賤身元合衣荷衣。\n豈能得路陪先達，却擬還家望少微。\n戰馬到秋長淚落，傷禽無夜不魂飛。\n平生祇學穿楊箭，更向何門是見機。\n","id":66305,"chapter":"卷九十六","chapternum":96,"title":"言懷","titledesc":"","collection":"","collectiondesc":"","poemindex":19},{"author":"張蠙","charstyle":"近體詩","content":"百戰功成翻愛靜，侯門漸欲似仙家。\n牆頭雨細垂纎草，水面風廻聚落花。\n井放轆轤閒浸酒，籠開鸚鵡報煎茶。\n幾人圖在凌烟閣，曾不交鋒向塞沙。\n","id":66306,"chapter":"卷九十六","chapternum":96,"title":"夏日題老將林亭","titledesc":"","collection":"","collectiondesc":"","poemindex":20},{"author":"張蠙","charstyle":"近體詩","content":"牙香禁樂鎮相攜，日日君恩降紫泥。\n紅藥院深人半醉，緑楊門掩馬頻嘶。\n座中古物多仙意，壁上新詩有御題。\n別向庭蕪寘吟石，不教宫妓踏成蹊。\n","id":66307,"chapter":"卷九十六","chapternum":96,"title":"宴駙馬宅","titledesc":"","collection":"","collectiondesc":"","poemindex":21},{"author":"張蠙","charstyle":"近體詩","content":"四方騷動一州安，夜列罇罍伴客懽。\n觱栗調髙山閣迥，蝦蟆更促海城寒〈郝天挺云江南以木柝警夜曰蝦蟆更〉。\n屏間佩響藏歌妓，幕外刀光立從官。\n沈醉不愁歸棹逺，曉帆吹上子陵灘。\n","id":66308,"chapter":"卷九十六","chapternum":96,"title":"錢塘夜宴留別郡守","titledesc":"","collection":"","collectiondesc":"","poemindex":22},{"author":"張蠙","charstyle":"近體詩","content":"承家拓定隴關西，勳貴名應上將齊。\n金庫夜開龍甲冷，玉堂秋閉鳯笙低。\n歡筵每恕嬌娥醉，閒櫪猶驚戰馬嘶。\n長怪魯儒頭枉白，不親弓劍覔丹梯。\n","id":66309,"chapter":"卷九十六","chapternum":96,"title":"贈李司徒","titledesc":"","collection":"","collectiondesc":"","poemindex":23},{"author":"張蠙","charstyle":"近體詩","content":"江頭蹔駐木蘭船，漁父來誇太守賢。\n三邑旋添新户口，四營漸廢舊戈鋋。\n笙歌不似經荒後，禮樂猶如未戰前。\n昨日西亭從游騎，信旗風裏説詩篇。\n","id":66310,"chapter":"卷九十六","chapternum":96,"title":"贈九江太守","titledesc":"","collection":"","collectiondesc":"","poemindex":24},{"author":"張蠙","charstyle":"近體詩","content":"縱意出山無逺近，還如孤鶴在空虛。\n昔年親種樹皆老，此世相逢人自疎。\n野葉細苞深洞藥，巖藤閒束古仙書。\n終尋隠跡歸何處，方説烟霞不定居。\n","id":66311,"chapter":"卷九十六","chapternum":96,"title":"逢道者","titledesc":"","collection":"","collectiondesc":"","poemindex":25},{"author":"張蠙","charstyle":"近體詩","content":"長笻自擔藥兼琴，話着名山即擬尋。\n從聽世人權似火，不能燒得卧雲心。\n","id":66312,"chapter":"卷九十六","chapternum":96,"title":"贈段逸人","titledesc":"","collection":"","collectiondesc":"","poemindex":26},{"author":"張蠙","charstyle":"近體詩","content":"春來醉別鏡湖邊，官顯才狂正少年。\n紅燭滿汀歌舞散，美人迎上木蘭船。\n","id":66313,"chapter":"卷九十六","chapternum":96,"title":"別鄭仁表","titledesc":"","collection":"","collectiondesc":"","poemindex":27},{"author":"張蠙","charstyle":"近體詩","content":"傾國可能勝効國，無勞冥寞更思回。\n太真雖是承恩死，祇作飛塵向馬嵬。\n","id":66314,"chapter":"卷九十六","chapternum":96,"title":"青塚","titledesc":"","collection":"","collectiondesc":"","poemindex":28},{"author":"歐陽烱","charstyle":"古體詩","content":"西嶽髙僧名貫休孤情峭拔凌清秋天教水墨畫羅漢魁岸古容生筆頭時捎大絹泥髙壁閉目焚香坐禪室〈闕〉然夢裡見真儀脱下袈裟㸃神筆髙握節腕當空擲窸窣毫端任狂逸逡巡便是兩三軀不似畫工虛費日怪石安排嵌復枯真僧列坐連跏趺形如瘦鶴精神健頂似伏犀頭骨麤倚松根傍巖縫曲録腰身長欲動看經弟子擬聞聲瞌睡山童疑有夢不知夏臘幾多年一手搘頥偏袒肩口開或若共人語身定復疑初坐禪案前卧象低垂鼻崖畔戲猿斜展臂芭蕉花裏刷輕紅苔蘚文中暈深翠硬笻杖矮松床雪色眉毛一寸長繩開梵夾兩三片線補衲衣千萬行林間亂葉紛紛墮一印殘香斷烟火皮穿木屐不曽拖笋織蒲團鎮長坐休公休公逸藝無人加聲譽喧喧遍海涯五七字句一千首大小篆書三十家唐朝歴歴多名士蕭子雲兼吳道子若將書畫比休公只恐當時浪生死休公休公始自江南來入秦於今到蜀無交親詩名畫手皆奇絶覷你凡人爭是人瓦棺寺裏維摩詰舍衛城中辟支佛若將此畫比量看總在人間為第一〈黄休復益州名畫録云貫休能詩善書畫王氏建國時居蜀中龍華寺縱筆畫水墨羅漢一十六身并一佛二大士巨石縈雲枯松帶蔓諸古貌與他人畫不同或云夢中所睹覺後圓之謂之應夢羅漢蜀主宣入内歎其筆跡狂逸供養經月却令付院中烱時在翰林曾觀之贈以歌〉","id":66315,"chapter":"卷九十六","chapternum":96,"title":"貫休應夢羅漢畫歌","titledesc":"","collection":"","collectiondesc":"","poemindex":29},{"author":"歐陽烱","charstyle":"古體詩","content":"錦城東北黄金地故跡何人興此寺白眉長老重名公曾識㑹稽山處士寺門左壁圖天王威儀部從來何方鬼神怪異滿壁走當簷䬃䬃生秋光我聞天王分理四天下水晶宫殿琉璃瓦綵仗時驅狒□裝金鞭頻筞騏驎馬毗沙大像何光輝手擎巨㙮凌雲飛地神對出寳缾子天女倒披金縷衣唐朝説著名公畫周昉毫端善圖寫張僧繇是有神人吳道子稱無敵者奇哉妙手傳孫公能於此地留神蹤斜窺小鬼怒雙目直倚越狼髙半胷寳冠動總生威容趨蹌左右來傾恭臂横鷹爪尖纎利腰纒虎皮斑剝紅飄飄但恐入雲中步驟還疑歸海東蟒蛇拖得渾身墮精魅搦來雙眼空當時此藝實難有鎮在寳坊稱不朽東邊畫了空西邊留與後人教敵手後人見者皆心驚盡為名公不敢爭誰知未滿三十載或有異人來間生匡山處士名稱朴頭骨髙奇連五嶽曾持象簡累為官又有蛇珠常在握昔年長老遇奇蹤今日門師識景公興來便請泥髙壁亂搶筆頭如疾風逡巡隊仗何顛逸散漫奇形皆湧出交加器械滿虛空兩面劃然如鬭敵聖王怒色覽東西劍刄一揮皆整齊腕頭獅子咬金甲脚底夜义繫絡鞮馬頭壯健多筋節烏觜彎環如屈鐵遍身虵虺亂縱横遶頷髑髏乾孑裂眉麤眼豎髮如錐怪異令人不可知科頭巨卒欲生鬼半面女郎安小兒况聞此寺初興置地脈沈沈當正氣如何請得二山人下筆咸成千古事君不見明皇天寳年畫龍致雨非偶然包含萬象藏心裡變現百般生眼前後來畫品列名賢唯此二人堪比肩人間是物皆求得此樣欲於何處傳嘗憂壁底生雲霧揭起寺門天上去〈僖宗時㑹稽處士孫位隨駕至蜀于應天寺門左壁上畫天王一座筆勢狂縱三十餘年無有敵者景煥善書畫與烱為忘形交一日同遊兹寺畫右壁天王以對之烱為歌行一篇以紀有草書僧夢龜書之廊壁上成都人號為應天三絶〉","id":66316,"chapter":"卷九十六","chapternum":96,"title":"題景煥畫應天寺壁天王歌","titledesc":"","collection":"","collectiondesc":"","poemindex":30},{"author":"李中","charstyle":"近體詩","content":"殿宇半隳摧，門臨野水開。\n雲凝何代樹，草蔽此時臺。\n遶塔堆黄葉，沿階積緑苔。\n踟蹰日將暮，栖鳥入巢來。\n","id":66317,"chapter":"卷九十六","chapternum":96,"title":"經古寺","titledesc":"","collection":"","collectiondesc":"","poemindex":31},{"author":"李中","charstyle":"近體詩","content":"多難分離久，相思每淚垂。\n夢歸殘月曉，信到落花時。\n未必乖良㑹，何當有後期。\n那堪樓上望，烟水接天涯。\n","id":66318,"chapter":"卷九十六","chapternum":96,"title":"得故人消息","titledesc":"","collection":"","collectiondesc":"","poemindex":32},{"author":"李中","charstyle":"近體詩","content":"掩户當春晝，知君志在詩。\n閒花半落處，幽客未來時。\n野鳥穿沙逕，江雲過竹籬。\n㑹須明月夜，與子水邊期。\n","id":66319,"chapter":"卷九十六","chapternum":96,"title":"寄劉鈞秀才","titledesc":"","collection":"","collectiondesc":"","poemindex":33},{"author":"李中","charstyle":"近體詩","content":"長憶尋師處，東林寓泊時。\n一秋同看月，無夜不論詩。\n泉美茶香異，堂深磬韻遲。\n鹿馴眠蘚逕，猿苦叫霜枝。\n別後音塵隔，年來鬢髮衰。\n趨名方汲汲，未果再遊期。\n","id":66320,"chapter":"卷九十六","chapternum":96,"title":"寄廬山白大師","titledesc":"","collection":"","collectiondesc":"","poemindex":34},{"author":"李中","charstyle":"近體詩","content":"風暖汀洲吟興生，逺山如畫雨新晴。\n殘陽影裏水東注，芳草烟中人獨行。\n閃閃酒帘招醉客，深深緑樹隠啼鶯。\n盤桓漁舍忘歸去，雲靜髙空月又明。\n","id":66321,"chapter":"卷九十六","chapternum":96,"title":"江邊吟","titledesc":"","collection":"","collectiondesc":"","poemindex":35},{"author":"李中","charstyle":"近體詩","content":"悠悠旅宦役塵埃，舊業那堪信未廻。\n千里夢隨殘月斷，一聲蟬送早秋來。\n壺傾濁酒終難醉，匣銷青萍久不開。\n唯有搜吟遣懷抱，涼風時復上髙臺。\n","id":66322,"chapter":"卷九十六","chapternum":96,"title":"海上從事秋日書懷","titledesc":"","collection":"","collectiondesc":"","poemindex":36},{"author":"李中","charstyle":"近體詩","content":"結茅曾在碧江隈，多病貧身養拙來。\n雨歇汀洲垂釣去，月當門巷訪僧廻。\n靜臨𥦗下開琴，匣悶向牀頭潑酒。\n醅遊宦等閒千里，隔空餘魂夢到漁。\n","id":66323,"chapter":"卷九十六","chapternum":96,"title":"思九江舊居","titledesc":"","collection":"","collectiondesc":"","poemindex":37},{"author":"李中","charstyle":"近體詩","content":"門前烟水似瀟湘，放曠優游興味長。\n虛閣靜眠聽逺浪，扁舟閒上泛殘陽。\n鶴翹碧蘚庭除冷，竹引清風枕簟凉。\n犬吠疎籬明月上，鄰翁攜酒到茅堂。\n","id":66324,"chapter":"卷九十六","chapternum":96,"title":"思九江舊居","titledesc":"","collection":"","collectiondesc":"","poemindex":38},{"author":"李中","charstyle":"近體詩","content":"無機終日狎沙鷗，得意髙吟景且幽。\n檻底江流偏稱月，簷前山朶最宜秋。\n遥村處處吹横笛，曲岸家家繫小舟。\n別後再遊心未遂，設屏惟畫白蘋洲。\n","id":66325,"chapter":"卷九十六","chapternum":96,"title":"思九江舊居","titledesc":"","collection":"","collectiondesc":"","poemindex":39},{"author":"李中","charstyle":"近體詩","content":"蕭條陋巷緑苔侵，何事君心似我心。\n貧户懶開元愛靜，病身纔起便思吟。\n閒留好鳥庭柯密，暗養鳴蛩砌草深。\n况是清朝重文物，無愁當路少知音。\n","id":66326,"chapter":"卷九十六","chapternum":96,"title":"寄左偃","titledesc":"","collection":"","collectiondesc":"","poemindex":40},{"author":"李中","charstyle":"近體詩","content":"森森移得自山莊，直向空庭野興長。\n便有好風來枕簟，更無閒夢到瀟湘。\n廕來砌蘚經疎雨，引下溪禽帶夕陽。\n閒約羽人同賞處，安排碁局就清涼。\n","id":66327,"chapter":"卷九十六","chapternum":96,"title":"竹","titledesc":"","collection":"","collectiondesc":"","poemindex":41},{"author":"李中","charstyle":"近體詩","content":"追感古今情不巳，竹軒閒取史書看。\n欲親往哲無因見，空樹臨風襟袖寒。\n","id":66328,"chapter":"卷九十六","chapternum":96,"title":"和潯陽宰感舊","titledesc":"","collection":"","collectiondesc":"","poemindex":42},{"author":"李中","charstyle":"近體詩","content":"潯陽物景真難及，練寫澄江最好看。\n曾上虛樓吟倚檻，五峰擎雪照人寒。\n","id":66329,"chapter":"卷九十六","chapternum":96,"title":"和潯陽宰感舊","titledesc":"","collection":"","collectiondesc":"","poemindex":43},{"author":"李中","charstyle":"近體詩","content":"南陌風和舞蝶狂，惜春公子戀斜陽。\n髙歌飲罷將廻轡，衣上花兼百草香。\n","id":66330,"chapter":"卷九十六","chapternum":96,"title":"思朐陽春遊感舊寄柴司徒","titledesc":"","collection":"","collectiondesc":"","poemindex":44},{"author":"李中","charstyle":"近體詩","content":"春郊飲散暮烟收，却引絲簧上翠樓。\n紅袖歌長金斚亂，銀蟾飛出海東頭。\n","id":66331,"chapter":"卷九十六","chapternum":96,"title":"思朐陽春遊感舊寄柴司徒","titledesc":"","collection":"","collectiondesc":"","poemindex":45},{"author":"李中","charstyle":"近體詩","content":"春來無樹不青青，似共東風別有情。\n閒憶舊居湓水畔，數枝烟雨屬啼鶯。\n","id":66332,"chapter":"卷九十六","chapternum":96,"title":"柳","titledesc":"","collection":"","collectiondesc":"","poemindex":46},{"author":"李中","charstyle":"近體詩","content":"暮春滴血一聲聲，花落年年不忍聽。\n帶月莫啼江畔樹，酒醒遊子在離亭。\n","id":66333,"chapter":"卷九十六","chapternum":96,"title":"子規","titledesc":"","collection":"","collectiondesc":"","poemindex":47},{"author":"牛嶠","charstyle":"近體詩","content":"解凍風來陌上青，解垂羅袖拜卿卿。\n無端褭娜臨官路，舞送行人過一生。\n","id":66334,"chapter":"卷九十六","chapternum":96,"title":"楊柳枝","titledesc":"","collection":"","collectiondesc":"","poemindex":48},{"author":"牛嶠","charstyle":"近體詩","content":"吳王宫裏色偏深，一簇纎條萬縷金。\n不憤錢塘蘇小小，引郎松下結同心〈丹鉛總録云因咏柳而貶松所謂尊題格也〉。\n","id":66335,"chapter":"卷九十六","chapternum":96,"title":"楊柳枝","titledesc":"","collection":"","collectiondesc":"","poemindex":49},{"author":"牛嶠","charstyle":"近體詩","content":"橋北橋南千萬條，恨伊張緒不相饒。\n金羈白馬臨風望，認得羊家靜婉腰。\n","id":66336,"chapter":"卷九十六","chapternum":96,"title":"楊柳枝","titledesc":"","collection":"","collectiondesc":"","poemindex":50},{"author":"牛嶠","charstyle":"近體詩","content":"狂雪隨風撲馬飛，惹烟無力被春欺。\n莫教移入靈和殿，宫女三千又妬伊。\n","id":66337,"chapter":"卷九十六","chapternum":96,"title":"楊柳枝","titledesc":"","collection":"","collectiondesc":"","poemindex":51},{"author":"牛嶠","charstyle":"近體詩","content":"褭翠籠烟拂暖波，舞裙新染麯塵羅。\n章華臺畔隋堤上，傍得春風爾許多。\n","id":66338,"chapter":"卷九十六","chapternum":96,"title":"楊柳枝","titledesc":"","collection":"","collectiondesc":"","poemindex":52}]