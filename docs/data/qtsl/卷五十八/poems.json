[{"author":"白居易","charstyle":"古體詩","id":12468,"chapter":"卷五十八","chapternum":58,"title":"賀雨","titledesc":"","content":"皇帝嗣寳厯元和三年冬自冬及春暮不雨旱爞爞上心念下民懼歳成災凶遂下罪巳詔殷勤制萬邦帝曰余一人繼天承祖宗憂勤不遑寧夙夜心忡忡元年誅劉闢一舉靖巴邛二年戮李錡不戰安江東顧惟眇眇徳遽有巍巍功㦯者天降沴無乃儆余躬上思荅天戒下思致時邕莫如率其身慈和與儉恭乃命罷進獻乃命賑饑窮宥死降五刑已責寛三農宫女出宣徽廏馬減飛龍庶政靡不舉皆由自宸𠂻奔騰道路人傴僂田野翁歡呼相告報感泣涕沾胷順人人心恱先天天意從詔下纔七日和氣生冲融凝為悠悠雲散作習習風晝夜三日雨淒淒復濛濛萬心春熈熙百穀青芃芃人變愁為喜歳易儉為豐乃知王者心憂樂與衆同皇天與后土所感無不通冠佩何鏘鏘將相及王公蹈舞呼萬歳列賀明庭中小臣誠愚陋職忝金鑾宮稽首再三拜一言獻天聰君以明為聖臣以直為忠敢賀有其始亦願有其終","collection":"","collectiondesc":"","poemindex":1},{"author":"白居易","charstyle":"古體詩","id":12469,"chapter":"卷五十八","chapternum":58,"title":"夢仙","titledesc":"","content":"人有夢仙者夢身升上清坐乗一白鶴前引雙紅旌羽衣忽飄飄玉鸞俄錚錚半空直下視人世沈冥冥漸失鄉國處纔分山水形東海一片白列岳五㸃青須㬰羣仙來相引朝玉京安期羡門輩列侍如公卿仰謁玉皇帝稽首前致誠帝言汝仙才努力勿自輕却後十五年期汝不死庭再拜受斯言既寤喜且驚秘之不敢泄誓志居巖扃恩愛捨骨月飲食斷羶腥朝飱雲母散夜吸沆瀣精空山三十載日望輜軿迎前期過巳久鸞鶴無來聲齒髮日衰白耳目減聰明一朝同物化身與糞壤并神仙信有之俗力非可營茍無金骨相不列丹臺名徒傳辟穀法虚受燒丹經只自取勤苦百年終不成悲哉夢仙人一夢誤一生","collection":"","collectiondesc":"","poemindex":2},{"author":"白居易","charstyle":"古體詩","id":12470,"chapter":"卷五十八","chapternum":58,"title":"觀刈麥〈時為盩厔縣尉〉","titledesc":"","content":"田家少閒月五月人倍忙夜來南風起小麥覆隴黄婦姑荷簞食童稚㩦壺漿相隨餉田去丁壯在南崗足蒸暑土氣背灼炎天光力盡不知熱但惜夏日長復有貧婦人抱子在其傍右手秉遺穗左臂懸弊筐聽其相顧言聞者為悲傷家田輸稅盡拾此充饑腸今我何功徳曽不事農桑吏禄三百石嵗宴有餘糧念此私自愧盡日不能忘","collection":"","collectiondesc":"","poemindex":3},{"author":"白居易","charstyle":"古體詩","id":12471,"chapter":"卷五十八","chapternum":58,"title":"題海圖屏風〈元和巳丑年作〉","titledesc":"","content":"海水無風時波濤安悠悠鱗介無小大遂性各沈浮突兀海厎鼇首冠三神丘釣網不能制其來非一秋或者不量力謂兹鼇可求贔屭牽不動綸絶沈其鈎一鼇既頓頷諸鼇齊掉頭白濤與黒浪呼吸繞咽喉噴風激飛亷鼓波怒陽侯鯨鯢得其便張口欲吞舟萬里無活鱗百川多倒流遂使江漢水朝宗意亦休蒼然屏風上此畫良有由","collection":"","collectiondesc":"","poemindex":4},{"author":"白居易","charstyle":"古體詩","id":12472,"chapter":"卷五十八","chapternum":58,"title":"羸駿","titledesc":"","content":"驊騮失其主羸餓無人牧向風嘶一聲莽蒼黄河曲蹋冰水畔立卧雪塚間宿歳暮田野空寒草不滿腹豈無市駿者盡是凡人目相馬失於瘦遂遺千里足邨中何擾擾有吏徵芻粟淪彼軍廏中化作駑駘肉","collection":"","collectiondesc":"","poemindex":5},{"author":"白居易","charstyle":"古體詩","id":12473,"chapter":"卷五十八","chapternum":58,"title":"廢琴","titledesc":"","content":"絲桐合為琴中有太古聲古聲淡無味不稱今日情玉徽光彩滅朱絃塵土生廢棄來已久遺音尚泠泠不辭為君彈縱彈人不聽何物使之然羌笛與秦箏","collection":"","collectiondesc":"","poemindex":6},{"author":"白居易","charstyle":"古體詩","id":12474,"chapter":"卷五十八","chapternum":58,"title":"李都尉古劒","titledesc":"","content":"古劒寒黯黯鑄來幾千秋白光納日月紫氣排斗牛有客借一觀愛之不敢求湛然玉匣中秋水湛不流至寳有本性精剛無與儔可使寸寸折不能繞指柔願快直士心將斷佞臣頭不願報小怨夜半刺私讐勸君慎所用無作神兵羞","collection":"","collectiondesc":"","poemindex":7},{"author":"白居易","charstyle":"古體詩","id":12475,"chapter":"卷五十八","chapternum":58,"title":"雲居寺孤桐","titledesc":"","content":"一株青玉立千葉緑雲委亭亭五丈餘髙意猶未已山僧年九十清淨老不死自云手種時一顆青桐子直從萌芽㧞髙自毫末始四面無附枝中心有通理寄言立身者孤直當如此","collection":"","collectiondesc":"","poemindex":8},{"author":"白居易","charstyle":"古體詩","id":12476,"chapter":"卷五十八","chapternum":58,"title":"京兆府新栽蓮〈時為盩厔縣尉趨府作〉","titledesc":"","content":"汚溝貯濁水水上葉田田我來一長嘆知是東溪蓮下有清泥汚馨香無復全上有紅塵撲顔色不得鮮物性猶如此人事亦宜然託根非其所不如遭棄捐昔在溪中日花葉媚清漣今來不得地顦顇府門前","collection":"","collectiondesc":"","poemindex":9},{"author":"白居易","charstyle":"古體詩","id":12477,"chapter":"卷五十八","chapternum":58,"title":"初授拾遺","titledesc":"","content":"奉詔登左掖束帶叅朝議何言初命卑且脫風塵吏杜甫陳子昻才名括天地當時非不遇尚無過斯位况予蹇薄者寵至不自意驚近白日光慙非青雲器天子方從諌朝廷無忌諱豈不思匪躬適遇時無事受命已旬月飽食随班次諫紙忽盈箱對之終自愧","collection":"","collectiondesc":"","poemindex":10},{"author":"白居易","charstyle":"古體詩","id":12478,"chapter":"卷五十八","chapternum":58,"title":"贈元稹","titledesc":"","content":"自我從宦遊七年在長安所得惟元君乃知定交難豈無山上苗徑寸無歳寒豈無要津水咫尺無波瀾之子異於是久處誓不諼無波古井水有節秋竹竿一為同心友三及芳歳䦨花下鞍馬遊雪中杯酒歡衡門相逢迎不具帶與冠春風日髙睡秋月夜深㸔不為同登科不為同署官所合在方寸心源無異端","collection":"","collectiondesc":"","poemindex":11},{"author":"白居易","charstyle":"古體詩","id":12479,"chapter":"卷五十八","chapternum":58,"title":"宿紫閣山北邨","titledesc":"","content":"晨遊紫閣峯暮宿山下邨村老見予喜為予開一尊舉杯未及飲暴卒來入門紫衣挾刀斧草草十餘人奪我席上酒掣我盤中飱主人退後立歛手反如賓中庭有竒樹種來三十春主人惜不得持斧斷其根口稱采造家身屬神䇿軍主人慎勿語中尉正承恩","collection":"","collectiondesc":"","poemindex":12},{"author":"白居易","charstyle":"古體詩","id":12480,"chapter":"卷五十八","chapternum":58,"title":"蜀路石婦","titledesc":"","content":"道傍一石婦無記亦無銘傳是此鄉女為婦孝且貞十五嫁邑人十六夫征行夫行二十載婦獨守孤㷀其夫有父母老病不安寧其婦執婦道一一如禮經晨昏問起居恭順發心誠藥餌自調節饍羞必甘馨夫行竟不歸婦徳轉光明後人髙其節刻石像婦形儼然整衣巾若立在閨庭似見舅姑禮如聞環珮聲至今為婦者見此孝心生不比山頭石空有望夫名","collection":"","collectiondesc":"","poemindex":13},{"author":"白居易","charstyle":"古體詩","id":12481,"chapter":"卷五十八","chapternum":58,"title":"折劒頭","titledesc":"","content":"拾得折劒頭不知拾之由一握青𧉮尾數寸碧峯頭疑是斬鯨鯢不然刺蛟虬缺落泥土中委棄無人收我有鄙介性好剛不好柔勿輕直折劒猶勝曲全鈎","collection":"","collectiondesc":"","poemindex":14},{"author":"白居易","charstyle":"古體詩","id":12482,"chapter":"卷五十八","chapternum":58,"title":"登樂遊園望","titledesc":"","content":"獨上樂遊園四望天日曛東北何靄靄宫闕入煙雲愛此髙處立忽如遺垢氛耳目暫清曠懷抱鬱不伸下視十二街綠樹間紅塵車馬徒滿眼不見心所親孔生死洛陽元九謫荆門可憐南北路髙葢者何人","collection":"","collectiondesc":"","poemindex":15},{"author":"白居易","charstyle":"古體詩","id":12483,"chapter":"卷五十八","chapternum":58,"title":"感鶴","titledesc":"","content":"鶴有不羣者飛飛在野田饑不啄腐鼠渇不飲盜泉貞姿自耿介雜鳥何翩翾同遊不同志如此十餘年一興嗜慾念遂為矰繳牽委質小池内爭食羣雞前不惟懐稻粱兼亦競腥羶不惟戀主人兼亦狎烏鳶物心不可知天性有時遷一飽尚如此况乗大夫軒","collection":"","collectiondesc":"","poemindex":16},{"author":"白居易","charstyle":"古體詩","id":12484,"chapter":"卷五十八","chapternum":58,"title":"白牡丹〈和錢學士作〉","titledesc":"","content":"城中㸔花客旦暮走營營素華人不顧亦占牡丹名開在深寺中車馬無來聲唯有錢學士盡日遶叢行憐此皓然質無人自芳馨衆嫌我獨賞移植在中庭留景夜不暝迎光曙先明對之心亦靜虚白相向生唐昌玉蕋花攀翫衆所爭折來比顔色一種如瑶瓊彼因稀見貴此以多為輕始知無正色愛惡隨人情豈惟花獨爾理與人事并君㸔入眼者紫艶與紅英","collection":"","collectiondesc":"","poemindex":17},{"author":"白居易","charstyle":"古體詩","id":12485,"chapter":"卷五十八","chapternum":58,"title":"贈内","titledesc":"","content":"生為同室親死為同穴塵他人尚相勉而况我與君黔婁固窮士妻賢忘其貧冀缺一農夫妻敬儼如賓陶潛不營生翟氏自爨薪梁鴻不宜仕孟光甘布裙君雖不讀書此事耳亦聞至此千載後傳是何如人人生未死間不能忘其身所須者衣食不過飽與温蔬食足充饑何必嘗膏珍繒絮足禦寒何必錦繡文君家有遺訓清白貽子孫我亦貞苦士與君新結婚庶保貧與素偕老同欣欣","collection":"","collectiondesc":"","poemindex":18},{"author":"白居易","charstyle":"古體詩","id":12486,"chapter":"卷五十八","chapternum":58,"title":"寄唐生","titledesc":"","content":"賈誼哭時事阮籍哭路岐唐生今亦哭異代同其悲唐生者何人五十寒且饑不悲口無食不悲身無衣所悲忠與義悲甚則哭之太尉擊賊日〈段太尉以笏擊朱泚〉尚書叱盜時〈顔尚書叱李希烈〉大夫死兇冦〈陸大夫為亂兵所害〉諫議謫蠻夷〈楊諫議左遷道州〉毎見如此事聲發涕輙隨徃徃聞其風俗士猶㦯非憐君頭半白其志竟不衰我亦君之徒鬱鬱何所為不能發聲哭轉作樂府詩篇篇無空文句句必盡規功髙虞人箴痛甚騷人辭非求宫律髙不務文字竒惟歌生民病願得天子知未得天子知甘受時人嗤藥良氣味苦琴淡音聲稀不懼權豪怒亦任親朋譏人竟無奈何呼作狂男兒每逢羣盜息或遇雲霧披但自髙聲歌庶幾天聽卑歌哭雖異名所感則同歸寄君三十章與君為哭詞","collection":"","collectiondesc":"","poemindex":19},{"author":"白居易","charstyle":"古體詩","id":12487,"chapter":"卷五十八","chapternum":58,"title":"傷唐衢","titledesc":"","content":"自我心存道外物少能逼常排傷心事不為長嘆息忽聞唐衢死不覺動顔色悲端從東來觸我心惻惻伊昔未相知偶遊滑臺側同宿李翺家一言如舊識酒酣出送我風雪黄河北日西並馬頭語别至昏黑君歸向東鄭我來遊上國交心不交面從此重相憶憐君儒家子不得詩書力五十著青衣試官無祿食遺文僅千首六義無差忒散在京洛間何人為收拾\n憶昨元和初忝備諫官位是時兵革後生民正憔悴但傷民病痛不識時忌諱遂作秦中吟一吟悲一事貴人皆怪怒間人亦非訾天髙未及聞荆棘生滿地唯有唐衢見知我平生志一讀興嘆嗟再吟垂涕泗因和三十韻手題逺緘寄致吾陳杜間賞愛非常意此人無復見此詩猶可貴今日開箧㸔蠧魚損文字不知何處塟欲問先歔欷終去哭墳前還君一掬淚〈陳杜謂子昻與甫也此詩猶可貴謂唐衢詩也〉","collection":"","collectiondesc":"","poemindex":20},{"author":"白居易","charstyle":"古體詩","id":12488,"chapter":"卷五十八","chapternum":58,"title":"問友","titledesc":"","content":"種蘭不種艾蘭生艾亦生根荄相交長莖葉相附榮香莖與臭葉日夜俱長大鋤艾恐傷蘭溉蘭恐滋艾蘭亦未能溉艾亦未能除沈吟意不決問君欲何如","collection":"","collectiondesc":"","poemindex":21},{"author":"白居易","charstyle":"古體詩","id":12489,"chapter":"卷五十八","chapternum":58,"title":"紫藤","titledesc":"","content":"藤花紫䝉茸藤葉青扶疎誰謂好顔色而為害有餘下如蛇屈盤上若繩縈紆可憐中間樹束縛成枯株柔蔓不自勝嫋嫋挂空虚豈知纒樹木千夫力不如先柔後為害有似諛佞徒附著君權勢君迷不肯誅又如妖婦人綢繆蠱其夫竒邪壊人室夫惑不能除寄言邦與家所慎在其初毫末不早辨滋蔓信難圖願以藤為戒銘之於座隅","collection":"","collectiondesc":"","poemindex":22},{"author":"白居易","charstyle":"古體詩","id":12490,"chapter":"卷五十八","chapternum":58,"title":"燕詩示劉叟〈并序〉","titledesc":"叟有愛子背叟逃去叟甚悲念之叟少年亦嘗如是故作燕詩以諭之","content":"梁上有雙燕翩翩雄與雌銜泥兩椽間一巢生四兒四兒日夜長索食聲孜孜青蟲不易捕黄口無飽期觜爪雖欲𡚁心力不知疲須臾干來往猶恐巢中饑辛勤三十日母瘦雛漸肥喃喃教言語一一刷毛衣一旦羽翼成引上庭樹枝舉翅不囘顧随風四散飛雌雄空中鳴聲盡呼不歸却入空巢裏啁啾終夜悲燕燕爾勿悲爾當返自思思爾為雛日髙飛背母時當時父母念今日爾應知","collection":"","collectiondesc":"","poemindex":23},{"author":"白居易","charstyle":"古體詩","id":12491,"chapter":"卷五十八","chapternum":58,"title":"采地黄者","titledesc":"","content":"麥死春不雨禾損秋早霜嵗晏無口食田中采地黄采之將何用持以易餱糧凌晨荷鋤去薄暮不盈筐攜來朱門家賣與白面郎與君啖肥馬可使照地光願易馬殘粟救此苦饑腸","collection":"","collectiondesc":"","poemindex":24},{"author":"白居易","charstyle":"古體詩","id":12492,"chapter":"卷五十八","chapternum":58,"title":"鄧魴張徹落第","titledesc":"","content":"古琴無俗韻奏罷無人聽寒松無妖花枝下無人行春風十二街軒騎不暫停奔車看牡丹走馬聴秦筝衆目悦芳艶松獨守其貞衆耳喜鄭衛琴亦不改聲懐哉二夫子念此無自輕","collection":"","collectiondesc":"","poemindex":25},{"author":"白居易","charstyle":"古體詩","id":12493,"chapter":"卷五十八","chapternum":58,"title":"送王處士","titledesc":"","content":"王門豈無酒侯門豈無肉主人貴且驕待客禮不足望塵而拜者朝夕走碌碌王生獨拂衣遐舉如雲鵠寜歸白雲外飲水卧空谷不能随衆人歛手低眉目扣門與我别沽酒留君宿好去採薇人終南山正緑","collection":"","collectiondesc":"","poemindex":26},{"author":"白居易","charstyle":"古體詩","id":12494,"chapter":"卷五十八","chapternum":58,"title":"諭友","titledesc":"","content":"昨夜霜一降殺君庭中槐乾葉不待黄索索飛下來憐君感物節晨起步前堦臨風蹋葉立半日顔色哀西望長安城歌鐘十二街何人不歡樂君獨心悠哉白日頭上走朱顔鏡中頺平生青雲心銷化成死灰我今贈一言勝飲酒千杯其言雖甚鄙可破悒悒懐朱門有勲貴陋巷有顔囘窮通各有命不繫才不才推此自裕裕不必待安排","collection":"","collectiondesc":"","poemindex":27},{"author":"白居易","charstyle":"古體詩","id":12495,"chapter":"卷五十八","chapternum":58,"title":"新製布裘","titledesc":"","content":"桂布白似雪呉綿軟於雲布重綿且厚為裘有餘温朝擁坐至暮夜覆眠達晨誰知嚴冬月支體暖如春中夕忽有念撫裘起逡廵大夫貴兼濟豈獨善一身安得萬里裘葢裹周四垠稳暖皆如我天下無寒人","collection":"","collectiondesc":"","poemindex":28},{"author":"白居易","charstyle":"古體詩","id":12496,"chapter":"卷五十八","chapternum":58,"title":"放魚〈自此後詩到江州作〉","titledesc":"","content":"曉日提竹籃家僮買春蔬青青芹蕨下叠卧雙白魚無聲但呀呀以氣相喣濡傾籃冩地上撥剌長尺餘豈惟刀几憂坐見螻蟻圖脱泉雖巳久得水猶可蘇放之小池中且用救乾枯水小池窄狹動尾觸四隅一時幸茍活久逺將何如憐其不得所移放於南湖南湖連西江好去勿踟蹰施恩即望報吾非斯人徒不須泥沙底辛苦覔明珠","collection":"","collectiondesc":"","poemindex":29},{"author":"白居易","charstyle":"古體詩","id":12497,"chapter":"卷五十八","chapternum":58,"title":"廬山桂","titledesc":"","content":"偃蹇月中桂結根依青天天風繞月起吹子下人間飄零委何處乃落匡廬山生為石上桂葉如剪碧鮮枝榦日長大根荄日牢堅不歸天上月空老山中年廬山去咸陽道里三四千無人為移植得入上林園不及紅花樹長栽温室前","collection":"潯陽三題〈并序〉","collectiondesc":"廬山多桂樹湓浦多脩竹東林寺有白蓮花皆植物之貞勁秀異者雖宫囿省寺中未必能盡有夫物以多為賤故南方人不貴重之至有蒸爨其桂剪棄其竹白眼於蓮花者予惜其不生於北土也因賦三題以唁之","poemindex":30},{"author":"白居易","charstyle":"古體詩","id":12498,"chapter":"卷五十八","chapternum":58,"title":"湓浦竹","titledesc":"","content":"潯陽十月天天氣仍温燠有霜不殺草有風不落木玄㝠氣力薄草木冬猶緑誰肯湓浦頭逥眼看脩竹其有顧盼者持刀斬且束剖劈青琅玕家家葢墻屋吾聞汾晉間竹少重如玉胡為取輕賤生此西江曲","collection":"潯陽三題〈并序〉","collectiondesc":"廬山多桂樹湓浦多脩竹東林寺有白蓮花皆植物之貞勁秀異者雖宫囿省寺中未必能盡有夫物以多為賤故南方人不貴重之至有蒸爨其桂剪棄其竹白眼於蓮花者予惜其不生於北土也因賦三題以唁之","poemindex":31},{"author":"白居易","charstyle":"古體詩","id":12499,"chapter":"卷五十八","chapternum":58,"title":"東林寺白蓮","titledesc":"","content":"東林北塘水湛湛見底清中生白芙蓉菡萏三百莖白日發光彩清飇散芳馨洩香銀囊破㵼露玉盤輕我慙塵埃眼見此瓊瑶英乃知紅蓮花虛得清净心夏萼敷未歇秋芳結纔成夜深衆僧寢獨起繞池行欲收一顆子寄向長安城但恐出山去人間種不生","collection":"潯陽三題〈并序〉","collectiondesc":"廬山多桂樹湓浦多脩竹東林寺有白蓮花皆植物之貞勁秀異者雖宫囿省寺中未必能盡有夫物以多為賤故南方人不貴重之至有蒸爨其桂剪棄其竹白眼於蓮花者予惜其不生於北土也因賦三題以唁之","poemindex":32},{"author":"白居易","charstyle":"古體詩","id":12500,"chapter":"卷五十八","chapternum":58,"title":"議婚","titledesc":"","content":"天下無正聲悦耳即為娱人間無正色悦目即為姝顔色非相逺貧富則有殊貧為時所棄富為時所趋紅樓富家女金縷繡羅襦見人不歛手嬌癡二八初母兄未開口已嫁不湏臾緑窻貧家女寂寞二十餘荆釵不直錢衣上無真珠㡬囘人欲聘臨日又踟蹰主人㑹良媒置酒滿玉壺四座且勿飲聴我歌兩途富家女易嫁嫁早輕其夫貧家女難嫁嫁晚孝於姑聞君欲娶婦娶婦意何如","collection":"秦中吟十首〈并序〉","collectiondesc":"貞元元和之際予在長安聞見之間有足悲者因直歌其事命為秦中吟","poemindex":33},{"author":"白居易","charstyle":"古體詩","id":12501,"chapter":"卷五十八","chapternum":58,"title":"重賦","titledesc":"","content":"厚地植桑麻所要濟生民生民理布帛所求活一身身外充征賦上以奉君親國家定兩税本意在愛人厥初防其淫明敕内外臣税外加一物皆以枉法論奈何嵗月久貪吏得因循浚我以求寵歛索無冬春織絹未成疋繅絲未盈斤里胥迫我納不許暫逡廵嵗暮天地閉隂風生破村夜深烟火盡霰雪白紛紛幼者形不蔽老者體無温悲喘與寒氣併入鼻中辛昨日輸殘税因窺官庫門繒帛如山積絲絮似雲屯號為羨餘物随月獻至尊奪我身上暖買爾眼前恩進入瓊林庫嵗久化為塵","collection":"秦中吟十首〈并序〉","collectiondesc":"貞元元和之際予在長安聞見之間有足悲者因直歌其事命為秦中吟","poemindex":34},{"author":"白居易","charstyle":"古體詩","id":12502,"chapter":"卷五十八","chapternum":58,"title":"傷宅","titledesc":"","content":"誰家起甲第朱門大道邉豐屋中櫛比髙墻外迴環纍纍六七堂棟宇相連延一堂費百萬欎欎起青烟洞房温且清寒暑不能干髙堂虚且迥坐卧見南山繞廊紫藤架夾砌紅藥欄攀枝摘櫻桃帶花移牡丹主人此中坐十載為大官厨有臭敗肉庫有貫朽錢誰能將我語問爾骨肉間豈無貧賤者忍不救饑寒如何奉一身直欲保千年不見馬家宅今作奉誠園","collection":"秦中吟十首〈并序〉","collectiondesc":"貞元元和之際予在長安聞見之間有足悲者因直歌其事命為秦中吟","poemindex":35},{"author":"白居易","charstyle":"古體詩","id":12503,"chapter":"卷五十八","chapternum":58,"title":"傷友","titledesc":"","content":"陋巷孤寒士出門苦棲棲雖云志氣在豈免顔色低平生同門友通籍在金閨曩者膠漆契爾來雲雨暌正逢下朝歸軒騎五門西是時天久隂三日雨淒淒蹇驢避路立肥馬當風嘶迴頭忘相識占道上沙堤昔年洛陽社貧賤相提攜今日長安道對面隔雲泥近日多如此非君獨慘悽死生不變者惟聞任與黎〈任公孫黎逢〉","collection":"秦中吟十首〈并序〉","collectiondesc":"貞元元和之際予在長安聞見之間有足悲者因直歌其事命為秦中吟","poemindex":36},{"author":"白居易","charstyle":"古體詩","id":12504,"chapter":"卷五十八","chapternum":58,"title":"不致仕","titledesc":"","content":"七十而致仕禮法有明文何乃貪榮者斯言如不聞可憐八九十齒墮雙眸昏朝露貪名利夕陽憂子孫掛冠顧翠緌懸車惜朱輪金章腰不勝傴僂入君門誰不愛富貴誰不戀君恩年髙湏告老名遂合退身少時共嗤誚晚嵗多因循賢哉漢二疏彼獨是何人寂寞東門路無人繼去塵","collection":"秦中吟十首〈并序〉","collectiondesc":"貞元元和之際予在長安聞見之間有足悲者因直歌其事命為秦中吟","poemindex":37},{"author":"白居易","charstyle":"古體詩","id":12505,"chapter":"卷五十八","chapternum":58,"title":"立碑","titledesc":"","content":"勲徳既下衰文章亦陵夷但見山中石立作路傍碑銘勲悉太公叙徳皆仲尼復以多為貴千言值萬貲為文彼何人想見下筆時但欲愚者悦不思賢者嗤豈獨賢者嗤仍傳後代疑古石蒼苔字安知是愧詞我聞望江縣麴令撫惸嫠〈麴令名信陵〉在官有仁政名不聞京師身歿欲歸塟百姓遮路岐攀轅不得去㽜塟此江湄至今道其名男女涕皆垂無人立碑碣唯有邑人知","collection":"秦中吟十首〈并序〉","collectiondesc":"貞元元和之際予在長安聞見之間有足悲者因直歌其事命為秦中吟","poemindex":38},{"author":"白居易","charstyle":"古體詩","id":12506,"chapter":"卷五十八","chapternum":58,"title":"輕肥","titledesc":"","content":"意氣驕滿路鞍馬光照塵借問何為者人稱是内臣朱紱皆大夫紫綬或將軍誇赴軍中宴走馬去如雲罇罍溢九醖水陸羅八珍果擘洞庭橘膾切天池鱗食鮑心自若酒酣氣益振是嵗江南旱衢州人食人","collection":"秦中吟十首〈并序〉","collectiondesc":"貞元元和之際予在長安聞見之間有足悲者因直歌其事命為秦中吟","poemindex":39},{"author":"白居易","charstyle":"古體詩","id":12507,"chapter":"卷五十八","chapternum":58,"title":"五絃","titledesc":"","content":"清歌且罷唱紅袂亦停舞趙叟抱五絃宛轉當胸撫大聲麄若散颯颯風和雨小聲細欲絶切切鬼神語又如鵲報喜轉作猿啼苦十指無定音顛倒宫徴羽坐客聞此聲形神若無主行客聞此聲駐足不能舉嗟嗟俗人耳好今不好古所以緑窻琴日日生塵土","collection":"秦中吟十首〈并序〉","collectiondesc":"貞元元和之際予在長安聞見之間有足悲者因直歌其事命為秦中吟","poemindex":40},{"author":"白居易","charstyle":"古體詩","id":12508,"chapter":"卷五十八","chapternum":58,"title":"歌舞","titledesc":"","content":"秦城嵗云暮大雪滿皇州雪中退朝者朱紫盡公侯貴有風雪興富無饑寒憂所營惟第宅所務在追遊朱門車馬客紅燭歌舞樓歡酣促宻坐醉暖脱重裘秋官為主人廷尉居上頭日中為一樂夜半不能休豈知閿〈無分切〉鄉獄中有凍死囚","collection":"秦中吟十首〈并序〉","collectiondesc":"貞元元和之際予在長安聞見之間有足悲者因直歌其事命為秦中吟","poemindex":41},{"author":"白居易","charstyle":"古體詩","id":12509,"chapter":"卷五十八","chapternum":58,"title":"買花","titledesc":"","content":"帝城春欲暮喧喧車馬度共道牡丹時相随買花去貴賤無常價酬直看花數灼灼百朶紅戔戔五束素上張幄幕庇旁織笆籬䕶水灑復泥封移來色如故家家習為俗人人迷不悟有一田舎翁偶來買花處低頭獨長歎此歎無人喻一叢深色花十户中人賦","collection":"秦中吟十首〈并序〉","collectiondesc":"貞元元和之際予在長安聞見之間有足悲者因直歌其事命為秦中吟","poemindex":42}]