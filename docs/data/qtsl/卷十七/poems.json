[{"id":58892,"chapter":"卷十七","chapternum":17,"charstyle":"古體詩","title":"野田黄雀行","titledesc":"","collection":"","collectiondesc":"","poemindex":1,"author":"儲光羲","content":"嘖嘖野田雀，不知軀體㣲。\n閒穿深叢裏，爭食復爭飛。\n窮老一穨舎，棗多桑樹稀。\n無棗猶可食，無桑何以衣。\n蕭條空倉暮，相引時來歸。\n斜路豈不捷，渚田豈不肥。\n水長路且壞，惻惻與心違。\n"},{"id":58893,"chapter":"卷十七","chapternum":17,"charstyle":"古體詩","title":"樵父詞","titledesc":"","collection":"","collectiondesc":"","poemindex":2,"author":"儲光羲","content":"山北饒朽木，山南多枯枝。\n枯枝作采薪，爨室私自知。\n詰朝礪斧尋，視暮行歌歸。\n先雪隱薜蘿，迎暄卧茅茨。\n清澗日濯足，喬林時曝衣。\n終年登險阻，不復憂安危。\n蕩漾與神遊，莫知是與非。\n"},{"id":58894,"chapter":"卷十七","chapternum":17,"charstyle":"古體詩","title":"漁父詞","titledesc":"","collection":"","collectiondesc":"","poemindex":3,"author":"儲光羲","content":"澤魚好鳴水，谿魚好上流。\n漁梁不得意，下渚潛垂鈎。\n亂荇時礙楫，新蘆復隱舟。\n靜言念終始，安坐看沈浮。\n素髪隨風揚，逺心與雲遊。\n逆浪還極浦，信潮下滄洲。\n非為狥行役，所樂在行休。\n"},{"id":58895,"chapter":"卷十七","chapternum":17,"charstyle":"古體詩","title":"牧童詞","titledesc":"","collection":"","collectiondesc":"","poemindex":4,"author":"儲光羲","content":"不言牧田逺不道牧陂深所念牛馴擾不亂牧童心圓笠覆我首長蓑披我襟方將憂暑雨亦以懼寒陰大牛隱層坂小牛穿近林同類相鼓舞觸物成謳吟取樂須㬰間寧問聲與音"},{"id":58896,"chapter":"卷十七","chapternum":17,"charstyle":"古體詩","title":"采蓮詞","titledesc":"","collection":"","collectiondesc":"","poemindex":5,"author":"儲光羲","content":"淺渚荇花繁，深潭茭葉疎。\n獨往方自得，恥邀淇上姝。\n廣江無術阡，大澤絶方隅。\n浪中海童語，流下鮫人居。\n春荻時隱舟，新萍復滿湖。\n采采乗日養，不思賢與愚。\n"},{"id":58897,"chapter":"卷十七","chapternum":17,"charstyle":"古體詩","title":"采菱詞","titledesc":"","collection":"","collectiondesc":"","poemindex":6,"author":"儲光羲","content":"濁水菱葉肥，清水菱葉鮮。\n義不遊濁水，志士多苦言。\n潮没具區數，潦深雲夢田。\n朝隨北風去，暮逐南風旋。\n浦口多漁家，相與邀我船。\n飯稻以終日，羮蓴將永年。\n方冬水物窮，又欲休山樊。\n盡室相隨從，所貴無憂患。\n"},{"id":58898,"chapter":"卷十七","chapternum":17,"charstyle":"古體詩","title":"射雉詞","titledesc":"","collection":"","collectiondesc":"","poemindex":7,"author":"儲光羲","content":"曝暄理新翳，迎春射鳴雉。\n原田遙一色，臯陸曠千里。\n遙聞咿喔聲，時見雙飛起。\n羃䍥疎蒿下，毰毸深麥裏。\n顧敵乃忘生，爭雄方決死。\n仁心貴勇義，豈復能傷此。\n超遙下故墟，迢遞回高畤。\n大夫昔何苦，取笑歡妻子。\n"},{"id":58899,"chapter":"卷十七","chapternum":17,"charstyle":"古體詩","title":"猛虎詞","titledesc":"","collection":"","collectiondesc":"","poemindex":8,"author":"儲光羲","content":"寒亦不憂雪，飢亦不食人。\n人肉豈不甘，所惡傷明神。\n太室為我宅，孟門為我鄰。\n百獸為我膳，五龍為我賔。\n䝉馬一何威，浮江一以仁。\n彩章耀朝日，爪牙雄武臣。\n高雲逐氣浮，厚地隨聲震。\n君能賈餘勇，日夕長相親。\n"},{"id":58900,"chapter":"卷十七","chapternum":17,"charstyle":"古體詩","title":"雜詩","titledesc":"","collection":"","collectiondesc":"","poemindex":9,"author":"儲光羲","content":"混沌本無象，末路多是非。\n達士志寥廓，所在能忘機。\n耕鑿時未至，還山聊采薇。\n虎豹對我蹲，鸑鷟傍我飛。\n仙人空中來，謂我勿復歸。\n格澤為君駕，雲霓為君衣。\n西遊崑崙墟，可以世人違。\n"},{"id":58901,"chapter":"卷十七","chapternum":17,"charstyle":"古體詩","title":"雜詩","titledesc":"","collection":"","collectiondesc":"","poemindex":10,"author":"儲光羲","content":"秋氣肅天地，太行高崔嵬。\n猨狖清夜吟，其聲一何哀。\n寂寥掩圭蓽，夢寐遊蓬萊。\n琪樹逺亭亭，玉堂雲中開。\n洪崖吹簫管，玉女飄颻來。\n雨師既先後，道路無纎埃。\n鄙哉楚襄王，獨如雲陽臺。\n"},{"id":58902,"chapter":"卷十七","chapternum":17,"charstyle":"古體詩","title":"效古","titledesc":"","collection":"","collectiondesc":"","poemindex":11,"author":"儲光羲","content":"晨登涼風臺，暮走邯鄲道。\n曜靈何赫烈，四野無青草。\n大軍北集燕，天子西居鎬。\n婦人役州縣，丁男事征討。\n老幼相别離，哭泣無昏早。\n稼穡既殄絶，川澤復枯槁。\n曠哉逺此憂，冥冥商山皓。\n"},{"id":58903,"chapter":"卷十七","chapternum":17,"charstyle":"古體詩","title":"效古","titledesc":"","collection":"","collectiondesc":"","poemindex":12,"author":"儲光羲","content":"東風吹大河，河水如倒流。\n河洲塵沙起，有若黄雲浮。\n赬霞燒廣澤，洪曜赫高丘。\n野老泣相語，無地可蔭休。\n翰林有客卿，獨負蒼生憂。\n中夜起躑躅，思欲獻厥謀。\n君門峻且深，踠足空夷猶。\n"},{"id":58904,"chapter":"卷十七","chapternum":17,"charstyle":"古體詩","title":"酬綦母校書夢遊耶溪見贈之作","titledesc":"","collection":"","collectiondesc":"","poemindex":13,"author":"儲光羲","content":"校文在仙掖，每有滄洲心。\n況以北𥦗下，夢遊清溪隂。\n春看湖口漫，夜入迴塘深。\n往往纜垂葛，出舟望前林。\n山人松下飯，釣客蘆中吟。\n小隱何足貴，長年固可尋。\n還車首東道，惠言若黄金。\n以我采薇意，傳之天姥岑。\n"},{"id":58905,"chapter":"卷十七","chapternum":17,"charstyle":"古體詩","title":"使過彈箏峽作","titledesc":"","collection":"","collectiondesc":"","poemindex":14,"author":"儲光羲","content":"烏雀知天雪羣飛復羣鳴原田無遺粟日暮滿空城達士憂世務鄙夫念王程晨過彈箏峽馬足凌兢行雙壁隱靈曜莫能知晦明皚皚堅氷白漫漫陰雲平始信古人言苦節不可貞"},{"id":58906,"chapter":"卷十七","chapternum":17,"charstyle":"古體詩","title":"述華清宫〈天寶六載冬十月皇帝如驪山温泉宫名其宫曰華清〉","titledesc":"","collection":"","collectiondesc":"","poemindex":15,"author":"儲光羲","content":"上在蓬萊宫，莫若居華清。\n朝朝禮玄閣，日日聞體輕。\n大聖不私已，精禋為羣氓。\n"},{"id":58907,"chapter":"卷十七","chapternum":17,"charstyle":"古體詩","title":"述華清宫〈天寶六載冬十月皇帝如驪山温泉宫名其宫曰華清〉","titledesc":"","collection":"","collectiondesc":"","poemindex":16,"author":"儲光羲","content":"上出蓬萊時，六龍儼齊首。\n長道舒羽儀，彤雲映前後。\n天聲殷宇宙，眞氣到林藪。\n"},{"id":58908,"chapter":"卷十七","chapternum":17,"charstyle":"古體詩","title":"述華清宫〈天寶六載冬十月皇帝如驪山温泉宫名其宫曰華清〉","titledesc":"","collection":"","collectiondesc":"","poemindex":17,"author":"儲光羲","content":"昔在軒轅朝，五城十二樓。\n今我神泉宫，獨在驪山陬。\n羣芳趣順動，百辟隨天遊。\n"},{"id":58909,"chapter":"卷十七","chapternum":17,"charstyle":"古體詩","title":"述華清宫〈天寶六載冬十月皇帝如驪山温泉宫名其宫曰華清〉","titledesc":"","collection":"","collectiondesc":"","poemindex":18,"author":"儲光羲","content":"正月開陽和，通門緝元化。\n穆穆睟容歸，豈為明燈夜。\n髙山大風起，肅肅隨龍駕。\n"},{"id":58910,"chapter":"卷十七","chapternum":17,"charstyle":"古體詩","title":"述華清宫〈天寶六載冬十月皇帝如驪山温泉宫名其宫曰華清〉","titledesc":"","collection":"","collectiondesc":"","poemindex":19,"author":"儲光羲","content":"上林神君宫，此地即明庭。\n山開鴻濛色，天轉招搖星。\n三雪報大有，孰謂非我靈。\n"},{"id":58911,"chapter":"卷十七","chapternum":17,"charstyle":"古體詩","title":"池邊鶴","titledesc":"","collection":"","collectiondesc":"","poemindex":20,"author":"儲光羲","content":"舞鶴傍池邊，水清毛羽鮮。\n立如依岸雪，飛似向池泉。\n江海雖言曠，無如君子前。\n"},{"id":58912,"chapter":"卷十七","chapternum":17,"charstyle":"古體詩","title":"釣魚灣","titledesc":"","collection":"","collectiondesc":"","poemindex":21,"author":"儲光羲","content":"垂釣緑灣春，春深杏花亂。\n潭清疑水淺，荷動知魚散。\n日暮待情人，維舟緑楊岸。\n"},{"id":58913,"chapter":"卷十七","chapternum":17,"charstyle":"古體詩","title":"題太玄觀","titledesc":"","collection":"","collectiondesc":"","poemindex":22,"author":"儲光羲","content":"門外車馬喧，門裏宫殿清。\n行即翳若木，坐即吹玉笙。\n所喧既非我，眞道其冥冥。\n"},{"id":58914,"chapter":"卷十七","chapternum":17,"charstyle":"古體詩","title":"喫茗粥作","titledesc":"","collection":"","collectiondesc":"","poemindex":23,"author":"儲光羲","content":"當晝暑氣盛，鳥雀靜不飛。\n念君髙梧陰，復解山中衣。\n數片逺雲度，曾不蔽炎暉。\n淹留膳茶粥，共我飯蕨薇。\n敝廬既不逺，日暮徐徐歸。\n"},{"id":58915,"chapter":"卷十七","chapternum":17,"charstyle":"古體詩","title":"泛茅山東谿","titledesc":"","collection":"","collectiondesc":"","poemindex":24,"author":"儲光羲","content":"清晨登仙峯，峯逺行未極。\n江海霽初景，草木含新色。\n而我任天和，此時聊動息。\n望鄉白雲裏，發棹清谿側。\n松栢生深山，無心自貞直。\n"},{"id":58916,"chapter":"卷十七","chapternum":17,"charstyle":"古體詩","title":"過新豐道中〈二十八年有詔種果〉","titledesc":"","collection":"","collectiondesc":"","poemindex":25,"author":"儲光羲","content":"西下長樂坂，東入新豐道。\n雨多車馬稀，道上生秋草。\n太陰蔽皋陸，莫知晚與早。\n雷雨杳冥冥，川谷漫浩浩。\n詔書植嘉木，衆言桃李好。\n自愧無此容，歸從漢陰老。\n"},{"id":58917,"chapter":"卷十七","chapternum":17,"charstyle":"古體詩","title":"泊舟貽潘少府〈時潘在後浦〉","titledesc":"","collection":"","collectiondesc":"","poemindex":26,"author":"儲光羲","content":"行子苦風潮，維舟未能發。\n宵分卷前幔，卧視清秋月。\n四澤葭葦深，中洲煙火絶。\n蒼蒼水霧起，落落疎星没。\n所遇盡漁商，與言多楚越。\n其如念極浦，又以思明哲。\n常若千里餘，況之異鄉別。\n"},{"id":58918,"chapter":"卷十七","chapternum":17,"charstyle":"古體詩","title":"仲夏入園中東陂","titledesc":"","collection":"","collectiondesc":"","poemindex":27,"author":"儲光羲","content":"方塘深且廣，伊昔俯吾廬。\n環岸垂緑栁，盈潭發紅蕖。\n上延北原秀，下屬幽人居。\n暑雨若混沌，晴明如空虚。\n此鄉多隱逸，水陸見樵漁。\n廢賞亦何貴，為歡良易攄。\n且言重觀國，當此賦歸歟。\n"},{"id":58919,"chapter":"卷十七","chapternum":17,"charstyle":"古體詩","title":"終南幽居獻蘓侍郎〈時拜太祝未上〉","titledesc":"","collection":"","collectiondesc":"","poemindex":28,"author":"儲光羲","content":"暮春天氣和，登嶺望層城。\n朝日懸清景，巍峩宫殿明。\n聖君常臨朝，達士復懸衡。\n道近無良足，歸來卧山楹。\n靈堦曝仙書，深室鍊金英。\n春巖松栢秀，晨路鵾雞鳴。\n羽化既有言，無然悲不成。\n"},{"id":58920,"chapter":"卷十七","chapternum":17,"charstyle":"古體詩","title":"終南幽居獻蘓侍郎〈時拜太祝未上〉","titledesc":"","collection":"","collectiondesc":"","poemindex":29,"author":"儲光羲","content":"中嵗尚㣲道始知將谷神抗䇿還南山水木自相親深林門一道青嶂成四鄰平明去採薇日入行刈薪雲歸萬壑暗雪罷千巖春始看玄鳥來已見瑤華新寄言搴芳者無乃後時人"},{"id":58921,"chapter":"卷十七","chapternum":17,"charstyle":"古體詩","title":"終南幽居獻蘓侍郎〈時拜太祝未上〉","titledesc":"","collection":"","collectiondesc":"","poemindex":30,"author":"儲光羲","content":"卜築青巖裏，雲蘿四垂陰。\n虚室若無人，喬木自成林。\n時有清風至，側聞樵采音。\n鳯凰鳴高岡，望望隔層岑。\n既言山路逺，復道谿谷深。\n偓佺空中遊，虬龍水間吟。\n何當見輕翼，為我達逺心。\n"},{"id":58922,"chapter":"卷十七","chapternum":17,"charstyle":"古體詩","title":"田家即事","titledesc":"","collection":"","collectiondesc":"","poemindex":31,"author":"儲光羲","content":"蒲葉日已長，荇花日已滋。\n老農要看此，貴不違天時。\n迎晨起飯牛，雙駕耕東菑。\n蚯蚓土中出，田烏隨我飛。\n羣合亂啄噪，嗷嗷如道饑。\n我心多惻隱，顧此兩傷悲。\n撥食與田烏，日暮空筐歸。\n親戚更相誚，我心終不移。\n"},{"id":58923,"chapter":"卷十七","chapternum":17,"charstyle":"古體詩","title":"同王十三維偶然作","titledesc":"","collection":"","collectiondesc":"","poemindex":32,"author":"儲光羲","content":"仲夏日中時，草木看欲焦。\n田家惜功力，把鋤來東皋。\n顧望浮雲陰，往往誤傷苗。\n歸來悲困極，兄嫂共相饒。\n無錢可沽酒，何以解劬勞。\n夜深星漢明，庭宇虚寥寥。\n高栁三五株，可以獨逍遙。\n"},{"id":58924,"chapter":"卷十七","chapternum":17,"charstyle":"古體詩","title":"同王十三維偶然作","titledesc":"","collection":"","collectiondesc":"","poemindex":33,"author":"儲光羲","content":"北山種松栢南山種蒺藜出入雖同趣所尚各有宜孔丘貴仁義老氏好無為我心若虚空此道將安施暫過伊闕間晼晩三伏時高閣入雲中芙蓉滿清池要自非我室還望南山陲"},{"id":58925,"chapter":"卷十七","chapternum":17,"charstyle":"古體詩","title":"同王十三維偶然作","titledesc":"","collection":"","collectiondesc":"","poemindex":34,"author":"儲光羲","content":"野老本貧賤，冒雨鋤瓜田。\n一畦未及終，樹下髙枕眠。\n荷蓧者誰子，皤皤來息肩。\n不復問鄉墟，相見但依然。\n腹中無一物，髙話羲皇年。\n落日臨層隅，逍遙望晴川。\n使婦提蠶筐，呼兒榜漁船。\n悠悠泛緑水，去摘浦中蓮。\n蓮花艷且美，使我不能還。\n"},{"id":58926,"chapter":"卷十七","chapternum":17,"charstyle":"古體詩","title":"同王十三維偶然作","titledesc":"","collection":"","collectiondesc":"","poemindex":35,"author":"儲光羲","content":"浮雲在空虚，隨風復卷舒。\n我心方處順，動作何憂虞。\n但言嬰世網，不復得閒居。\n迢遞别東國，超遙來西都。\n見人乃恭敬，曾不問賢愚。\n雖若不能言，中心亦難誣。\n故鄉滿親戚，道逺情日疎。\n偶欲陳此意，復無南飛鳬。\n"},{"id":58927,"chapter":"卷十七","chapternum":17,"charstyle":"古體詩","title":"同王十三維偶然作","titledesc":"","collection":"","collectiondesc":"","poemindex":36,"author":"儲光羲","content":"黃河流向東，弱水流向西。\n趨舎各有異，造化安能齊。\n妾本邯鄲女，生長在叢臺〈叶〉。\n既聞容見寵，復想元為妻。\n刻畫尚風流，幸㑹君招攜。\n逶迤歌舞座，婉戀芙蓉閨。\n日月方向除，恩愛忽焉暌。\n棄置誰復道，但悲生不諧。\n羨彼匹婦意，偕老常同棲。\n"},{"id":58928,"chapter":"卷十七","chapternum":17,"charstyle":"古體詩","title":"同王十三維偶然作","titledesc":"","collection":"","collectiondesc":"","poemindex":37,"author":"儲光羲","content":"日暮登春山，山鮮雲復輕。\n逺近看春色，踟蹰新月明。\n仙人浮丘公，對月時吹笙。\n丹鳥飛熠熠，蒼蠅亂營營。\n羣動汩我眞，訛言傷我情。\n安得如子晉，與之遊太清。\n"},{"id":58929,"chapter":"卷十七","chapternum":17,"charstyle":"古體詩","title":"同王十三維偶然作","titledesc":"","collection":"","collectiondesc":"","poemindex":38,"author":"儲光羲","content":"空山暮雨來，衆鳥竟棲息。\n斯須照夕陽，雙雙復撫翼。\n我念天時好，東田有稼穡。\n浮雲蔽川原，新流集溝洫。\n徘徊顧衡宇，僮僕邀我食。\n卧覽牀頭書，睡看機中織。\n想見明膏煎，中夜起唧唧。\n"},{"id":58930,"chapter":"卷十七","chapternum":17,"charstyle":"古體詩","title":"田家雜興","titledesc":"","collection":"","collectiondesc":"","poemindex":39,"author":"儲光羲","content":"春至鶬鶊鳴，薄言向田墅。\n不能自力作，黽勉娶鄰女。\n既念生子孫，方思廣園圃。\n閒時相顧笑，喜悦好禾黍。\n夜夜登嘯臺，南望洞庭渚。\n百草被霜露，秋山響砧杵。\n却羨故年時，中情無所取。\n"},{"id":58931,"chapter":"卷十七","chapternum":17,"charstyle":"古體詩","title":"田家雜興","titledesc":"","collection":"","collectiondesc":"","poemindex":40,"author":"儲光羲","content":"衆人恥貧賤，相與尚膏腴。\n我情既浩蕩，所樂在畋漁。\n山澤時晦暝，歸家暫閒居。\n滿園植葵藿，繞屋樹桑榆。\n禽雀知我閒，翔集依我廬。\n所願在優游，州縣莫相呼。\n日與南山老，兀然傾一壺。\n"},{"id":58932,"chapter":"卷十七","chapternum":17,"charstyle":"古體詩","title":"田家雜興","titledesc":"","collection":"","collectiondesc":"","poemindex":41,"author":"儲光羲","content":"逍遙阡陌上，逺近無相識。\n落日照秋山，千巖同一色。\n網罟繞深莽，鷹鸇始輕翼。\n獵馬既如風，奔獸莫敢息。\n駐旗滄海畔，犒士吳宫側。\n楚國有夫人，性情本貞直。\n鮮禽徒自致，終嵗竟不食。\n"},{"id":58933,"chapter":"卷十七","chapternum":17,"charstyle":"古體詩","title":"田家雜興","titledesc":"","collection":"","collectiondesc":"","poemindex":42,"author":"儲光羲","content":"田家趣隴畆當晝掩虚闗鄰里無煙火兒童共幽閒桔橰懸空圃雞犬滿桑間須㬰農事隙採藥遊名山但願所采多不言路險艱人生如蜉蝣一往不可攀君看西王母千嵗美容顔"},{"id":58934,"chapter":"卷十七","chapternum":17,"charstyle":"古體詩","title":"田家雜興","titledesc":"","collection":"","collectiondesc":"","poemindex":43,"author":"儲光羲","content":"貧士養情性不復知憂樂去年行賣畚留滯南陽郭秋至黍苗黄無人可刈穫孺子朝來飯把竿逐鳥雀忽見梁將軍乗車出宛洛意氣軼道路光輝滿墟落安知負薪者咥咥笑輕薄"},{"id":58935,"chapter":"卷十七","chapternum":17,"charstyle":"古體詩","title":"田家雜興","titledesc":"","collection":"","collectiondesc":"","poemindex":44,"author":"儲光羲","content":"楚山有高士，梁國有遺老。\n築室既相鄰，同田復同道。\n糗糒常共飯，兒孫每更抱。\n忘此耕耨勞，愧彼風雨好。\n蟪蛄鳴空澤，鶗鴂傷秋草。\n日夕寒風來，衣裳苦不早。\n"},{"id":58936,"chapter":"卷十七","chapternum":17,"charstyle":"古體詩","title":"田家雜興","titledesc":"","collection":"","collectiondesc":"","poemindex":45,"author":"儲光羲","content":"梧桐蔭我門，薜荔網我屋。\n超超兩夫婦，朝出暮還宿。\n稼穡既自種，牛羊還自牧。\n日旰嬾耕鋤，登髙望川陸。\n空山足禽獸，墟落多喬木。\n白馬誰家兒，聮翩相馳逐。\n"},{"id":58937,"chapter":"卷十七","chapternum":17,"charstyle":"古體詩","title":"田家雜興","titledesc":"","collection":"","collectiondesc":"","poemindex":46,"author":"儲光羲","content":"種桑百餘樹，種黍三十畆。\n衣食既有餘，時時㑹親友。\n夏來菰米飯，秋至菊花酒。\n孺人喜〈一作善〉逢迎，稚子解趨走。\n日暮閒園裏，團團蔭榆栁。\n酩酊乗夜歸，涼風吹户牖。\n清淺望河漢，低昂看北斗。\n數罋猶未開，明朝能飲否。\n"},{"id":58938,"chapter":"卷十七","chapternum":17,"charstyle":"古體詩","title":"題辨覺精舎","titledesc":"","collection":"","collectiondesc":"","poemindex":47,"author":"儲光羲","content":"朝隨秋雲陰，乃至青松林。\n花閣空中逺，方池巖下深。\n竹風亂天語，谿響成龍吟。\n試問眞君子，遊山非世心。\n"},{"id":58939,"chapter":"卷十七","chapternum":17,"charstyle":"古體詩","title":"行次田家澳梁作","titledesc":"","collection":"","collectiondesc":"","poemindex":48,"author":"儲光羲","content":"田家俯長道，邀我避炎氛。\n當暑日方晝，髙天無片雲。\n桑間禾黍氣，栁下牛羊羣。\n野雀棲空屋，晨風不復聞。\n前登澳梁坂，極望温泉分。\n逆旅方三舎，西山猶未曛。\n"},{"id":58940,"chapter":"卷十七","chapternum":17,"charstyle":"古體詩","title":"秋次灞亭寄申大","titledesc":"","collection":"","collectiondesc":"","poemindex":49,"author":"儲光羲","content":"橘柚植寒陵，芙蓉蔕修坂。\n無言不得意，得意何由展。\n況我行且徒，而君往猶蹇。\n既傷人事近，復言天道逺。\n薄暮入空亭，中夜不能飯。\n南聽鴻雁盡，西見招搖轉。\n千門漢主宫，百里周王苑。\n杲杲初景出，油油鮮雲卷。\n㑹朝幸嵗正，校獵從秋獮。\n念君久京國，雙涕如露泫。\n無人薦子雲，太息竟誰辨。\n"},{"id":58941,"chapter":"卷十七","chapternum":17,"charstyle":"古體詩","title":"晩霽中園喜赦作","titledesc":"","collection":"","collectiondesc":"","poemindex":50,"author":"儲光羲","content":"五月黄梅時，陰氣蔽逺邇。\n煙雲連晦朔，菰菜生鄰里。\n落日燒霞明，農夫知雨止。\n㡬悲袵席濕，長歎垣牆毁。\n曭朗天宇開，家族躍以喜。\n渙汗發大號，坤元更資始。\n散衣出中園，小徑尚滑履。\n池光搖萬象，倐忽滅復起。\n嘉樹如我心，欣欣豈云已。\n"},{"id":58942,"chapter":"卷十七","chapternum":17,"charstyle":"古體詩","title":"夏日尋藍田唐丞登髙宴集","titledesc":"","collection":"","collectiondesc":"","poemindex":51,"author":"儲光羲","content":"東望春明門，駕言聊出遊。\n南行小徑盡，緑竹臨清流。\n君出罷六安，居此澹忘憂。\n園林與城市，閭井隨人幽。\n披顔闢衡闈，置酒登崇丘。\n山河臨咫尺，宇宙窮寸眸。\n是時春載陽，佳氣滿皇州。\n宫殿碧雲裏，鴛鴦初命儔。\n良辰方在兹，志士安得休。\n成名茍有地，何必東陵侯。\n"},{"id":58943,"chapter":"卷十七","chapternum":17,"charstyle":"古體詩","title":"同諸公登慈恩寺塔","titledesc":"","collection":"","collectiondesc":"","poemindex":52,"author":"儲光羲","content":"金祠起眞宇，直上青雲垂。\n地靜我亦閒，登之清秋時。\n蒼蕪宜春苑，片碧昆明池。\n誰道天漢髙，逍遙方在兹。\n虚形賔太極，攜手行翠㣲。\n雷雨傍杳冥，鬼神中躨跜。\n靈變在倐忽，莫能窮天涯。\n冠上閶闔開，履下鴻雁飛。\n宫室低邐迤，羣山小參差。\n俯仰宇宙空，庶隨了義歸。\n崱屴非大厦，久居亦以危。\n"},{"id":58944,"chapter":"卷十七","chapternum":17,"charstyle":"古體詩","title":"同諸公秋霽曲江俯見南山","titledesc":"","collection":"","collectiondesc":"","poemindex":53,"author":"儲光羲","content":"天靜終南髙，俯映江水明。\n有若蓬萊下，淺深見澄瀛。\n羣峯懸中流，石壁如瑤瓊。\n魚龍隱蒼翠，鳥獸遊清泠。\n菰蒲林下秋，薜荔波中輕。\n山戛浴蘭沚，水若居雲屏。\n嵐氣浮渚宫，孤光隨曜靈。\n陰陰豫章館，宛宛百花亭。\n大君及羣臣，宴樂方嚶鳴。\n吾黨二三子，蕭晨怡性情。\n逍遙滄洲時，乃在長安城。\n"},{"id":58945,"chapter":"卷十七","chapternum":17,"charstyle":"古體詩","title":"貽劉髙士别","titledesc":"","collection":"","collectiondesc":"","poemindex":54,"author":"儲光羲","content":"夙駕出東城，城傍早霞散。\n初日照龍闕，峩峩在天半。\n壯哉麗百常，美矣崇兩觀。\n俯視趨朝客，簪珮何璀璨。\n而我送將歸，徘徊灞陵岸。\n北雲去吳越，南雁離江漢。\n伊昔蹈丘園，翩翩理文翰。\n髙談閔仲叔，逸氣劉公幹。\n每言竹栢貞，常輕朝市玩。\n山晝猿狖靜，谿曛魚鳥亂。\n寧止卧崆峒，直云期汗漫。\n聖君既理歴，族士咸炳煥。\n矯首來天地，振羽泛漪瀾。\n元淑命不達，伯鸞吟可歎。\n東去姑蘓臺，乃過陟陽館。\n舎轡函闗道，浮舟滄海畔。\n耳目曠暄涼，懷抱盈悲惋。\n沈沈青嵗晚，靄靄秋雲換。\n自言永遯棲，無復從羈絆。\n揮手謝知已，知已莫能讃。\n"},{"id":58946,"chapter":"卷十七","chapternum":17,"charstyle":"古體詩","title":"山中貽崔六琪華","titledesc":"","collection":"","collectiondesc":"","poemindex":55,"author":"儲光羲","content":"恍惚登髙嶺，徘徊看落日。\n遙想仲長園，如親幼安室。\n春渚菖蒲登，山中播穀鳴。\n相思不道逺，太息未知情。\n意君來此地，時復疎林薄。\n中夜掃衡門，迎晨閉菌閣。\n屣履清池上，家僮奉信歸。\n憂隨落花散，目送歸雲飛。\n故交在天末，新知復千里。\n無人蹔往來，獨作中林士。\n"},{"id":58947,"chapter":"卷十七","chapternum":17,"charstyle":"古體詩","title":"鞏城南河作寄徐三景暉","titledesc":"","collection":"","collectiondesc":"","poemindex":56,"author":"儲光羲","content":"初年雨𠉀遲，鞏洛河流小。\n搖搖芳草岸，屢見春山曉。\n清露洗雲林，輕波戲魚鳥。\n唯言故人逺，不念鄉川眇。\n舟檝去縈迴，湍溆行奔峭。\n寄書千里路，莫道南鴻少。\n"},{"id":58948,"chapter":"卷十七","chapternum":17,"charstyle":"古體詩","title":"華陰作貽祖三詠","titledesc":"","collection":"","collectiondesc":"","poemindex":57,"author":"儲光羲","content":"朝行敷水上，暮出華山東。\n髙館宿初靜，長亭秋轉空。\n日餘久淪汩，重此聞霜風。\n淅瀝入谿樹，颼飀驚夕鴻。\n悽然望伊洛，如見息陽宫。\n舊識無髙位，新知盡固窮。\n夫君獨輕舉，逺近善文雄。\n豈念千里駕，﨑嶇秦塞中。\n"},{"id":58949,"chapter":"卷十七","chapternum":17,"charstyle":"古體詩","title":"閒居","titledesc":"","collection":"","collectiondesc":"","poemindex":58,"author":"儲光羲","content":"薄遊何所愧，所愧在閒居。\n親故不來往，中園時讀書。\n步櫩滴餘雪，春塘抽新蒲。\n梧桐漸覆井，時鳥自相呼。\n悠然念故鄉，乃在天一隅。\n安得如浮雲，來往方須㬰。\n"},{"id":58950,"chapter":"卷十七","chapternum":17,"charstyle":"古體詩","title":"同王十三維哭殷遙","titledesc":"","collection":"","collectiondesc":"","poemindex":59,"author":"儲光羲","content":"生理無不盡，念君在中年。\n遊道雖未深，舉世莫能賢。\n筮仕苦貧賤，為客少田園。\n膏腴不可求，乃在許西偏。\n四鄰盡桑柘，咫步開牆垣。\n内艱未及虞，形影隨化遷。\n茅茨俯苫蓋，雙殯兩楹間。\n時聞孤女號，迥出陌與阡。\n慈烏亂飛鳴，猛獸亦以跧。\n故人王夫子，靜念無生篇。\n哀樂久已絶，聞之將泫然。\n太陽蔽空虚，雨雪浮蒼山。\n迢遞親靈櫬，顧予悲絶絃。\n處順與安時，至此乃空言。\n"},{"id":58951,"chapter":"卷十七","chapternum":17,"charstyle":"古體詩","title":"新豐主人","titledesc":"","collection":"","collectiondesc":"","poemindex":60,"author":"儲光羲","content":"新豐主人新酒熟，舊客還歸舊堂宿。\n滿酌香含北砌花，盈樽色泛南軒竹。\n雲散天髙秋月明，東家少婦解秦箏。\n醉來忘却巴陵道，夢中疑是洛陽城。\n"},{"id":58952,"chapter":"卷十七","chapternum":17,"charstyle":"古體詩","title":"薔薇篇","titledesc":"","collection":"","collectiondesc":"","poemindex":61,"author":"儲光羲","content":"裊裊長數尋，青青不作林。\n一莖獨秀當庭心，數枝分作滿庭陰。\n春日遲遲將欲半，庭影離離正堪玩。\n枝上嬌鶯不畏人，葉底飛蛾自相亂。\n秦家女兒愛芳菲，畫眉相喚采葳蕤。\n髙處紅鬚欲就手，低邊緑刺已牽衣。\n蒲葡架上朝光滿，楊栁園中冥鳥飛。\n連袂踏歌從此去，風吹香氣逐人歸。\n"},{"id":58953,"chapter":"卷十七","chapternum":17,"charstyle":"近體詩","title":"臨江亭五咏〈并序〉","titledesc":"建業為都舊矣晉主來此而禮物盡備雖云在徳亦云在險京口其地也嗚呼有邦國者有廢興焉自晉及陳五世遞嬗以今懷古五篇為咏臨江亭得其勝槩寄以興言雖未及乎辯士亦其志也","collection":"","collectiondesc":"","poemindex":62,"author":"儲光羲","content":"晉家南作帝，京鎭北為闗。\n江水中分地，城樓下帶山。\n金陵事已往，青蓋理無還。\n落日空亭上，愁看龍尾灣。\n"},{"id":58954,"chapter":"卷十七","chapternum":17,"charstyle":"近體詩","title":"臨江亭五咏〈并序〉","titledesc":"建業為都舊矣晉主來此而禮物盡備雖云在徳亦云在險京口其地也嗚呼有邦國者有廢興焉自晉及陳五世遞嬗以今懷古五篇為咏臨江亭得其勝槩寄以興言雖未及乎辯士亦其志也","collection":"","collectiondesc":"","poemindex":63,"author":"儲光羲","content":"山横小苑前，路盡大江邊。\n此地興王業，無如宋主賢。\n潮生建業水，風散廣陵煙。\n直望清波裏，祗言别有天。\n"},{"id":58955,"chapter":"卷十七","chapternum":17,"charstyle":"近體詩","title":"臨江亭五咏〈并序〉","titledesc":"建業為都舊矣晉主來此而禮物盡備雖云在徳亦云在險京口其地也嗚呼有邦國者有廢興焉自晉及陳五世遞嬗以今懷古五篇為咏臨江亭得其勝槩寄以興言雖未及乎辯士亦其志也","collection":"","collectiondesc":"","poemindex":64,"author":"儲光羲","content":"城頭落暮暉，城外搗秋衣。\n江水青雲挹，蘆花白雪飛。\n南州王氣疾，東國海風㣲。\n借問商歌客，年年何處歸。\n"},{"id":58956,"chapter":"卷十七","chapternum":17,"charstyle":"近體詩","title":"臨江亭五咏〈并序〉","titledesc":"建業為都舊矣晉主來此而禮物盡備雖云在徳亦云在險京口其地也嗚呼有邦國者有廢興焉自晉及陳五世遞嬗以今懷古五篇為咏臨江亭得其勝槩寄以興言雖未及乎辯士亦其志也","collection":"","collectiondesc":"","poemindex":65,"author":"儲光羲","content":"古木嘯寒禽，層城帶夕陰。\n梁園多緑樹，楚國盡楓林。\n山際空為險，江流長自深。\n平生何以恨，天地本無心。\n"},{"id":58957,"chapter":"卷十七","chapternum":17,"charstyle":"近體詩","title":"臨江亭五咏〈并序〉","titledesc":"建業為都舊矣晉主來此而禮物盡備雖云在徳亦云在險京口其地也嗚呼有邦國者有廢興焉自晉及陳五世遞嬗以今懷古五篇為咏臨江亭得其勝槩寄以興言雖未及乎辯士亦其志也","collection":"","collectiondesc":"","poemindex":66,"author":"儲光羲","content":"京山千里過，孤憤望中來。\n江勢將天合，城門向水開。\n落霞明楚岸，夕露濕吳臺。\n去去無相識，陳皇安在哉。\n"},{"id":58958,"chapter":"卷十七","chapternum":17,"charstyle":"近體詩","title":"泊江潭貽馬校書","titledesc":"","collection":"","collectiondesc":"","poemindex":67,"author":"儲光羲","content":"明月掛青天，遙遙如目前。\n故人遊畫閣，却望似雲邊。\n水宿依漁父，歌聲和采蓮。\n采蓮江上曲，今夕為君傳。\n"},{"id":58959,"chapter":"卷十七","chapternum":17,"charstyle":"近體詩","title":"夜觀妓","titledesc":"","collection":"","collectiondesc":"","poemindex":68,"author":"儲光羲","content":"白雪宜新舞，清宵召楚妃。\n嬌童攜錦薦，侍女整羅衣。\n花映垂鬟轉，香迎步履飛。\n徐徐斂長袖，雙燭送將歸。\n"},{"id":58960,"chapter":"卷十七","chapternum":17,"charstyle":"近體詩","title":"官莊池觀競渡","titledesc":"","collection":"","collectiondesc":"","poemindex":69,"author":"儲光羲","content":"落日吹簫管，清池發棹歌。\n船爭先後渡，岸激去來波。\n水葉藏魚鳥，林花間綺羅。\n踟蹰仙女去，猶似望天河。\n"},{"id":58961,"chapter":"卷十七","chapternum":17,"charstyle":"近體詩","title":"霽後貽馬十二巽","titledesc":"","collection":"","collectiondesc":"","poemindex":70,"author":"儲光羲","content":"髙天風雨散，清氣在園林。\n況我夜初靜，當軒鳴緑琴。\n雲開北堂月，庭滿南山陰。\n不見長裾者，空歌遊子唫。\n"},{"id":58962,"chapter":"卷十七","chapternum":17,"charstyle":"近體詩","title":"題山中流泉","titledesc":"","collection":"","collectiondesc":"","poemindex":71,"author":"儲光羲","content":"山中有流水，借問不知名。\n映地為天色，飛空作雨聲。\n轉來深澗滿，分出小池平。\n恬澹無人見，年年長自清。\n"},{"id":58963,"chapter":"卷十七","chapternum":17,"charstyle":"近體詩","title":"題陸山人樓","titledesc":"","collection":"","collectiondesc":"","poemindex":72,"author":"儲光羲","content":"暮聲雜初雁，夜色涵早秋。\n獨見海中月，照君池上樓。\n山雲拂髙棟，天漢入雲流。\n不惜朝光滿，其如千里遊。\n"},{"id":58964,"chapter":"卷十七","chapternum":17,"charstyle":"近體詩","title":"漢陽即事","titledesc":"","collection":"","collectiondesc":"","poemindex":73,"author":"儲光羲","content":"楚國千里逺，孰知方寸違。\n春遊歡有客，夕寢賦無衣。\n江水帶氷緑，桃花隨雨飛。\n九歌有深意，捐珮乃言歸。\n"},{"id":58965,"chapter":"卷十七","chapternum":17,"charstyle":"近體詩","title":"寒夜江口泊舟","titledesc":"","collection":"","collectiondesc":"","poemindex":74,"author":"儲光羲","content":"寒潮信未起，出浦纜孤舟。\n一夜苦風浪，自然增旅愁。\n吳山遲海月，楚火照江流。\n欲有知音者，異鄉誰可求。\n"},{"id":58966,"chapter":"卷十七","chapternum":17,"charstyle":"近體詩","title":"苑外至龍興院作","titledesc":"","collection":"","collectiondesc":"","poemindex":75,"author":"儲光羲","content":"朝遊天苑外，忽見法筵開。\n山勢當空出，雲陰滿地來。\n疎鐘清月殿，幽梵靜花臺。\n日暮香林下，飄飄仙步迴。\n"},{"id":58967,"chapter":"卷十七","chapternum":17,"charstyle":"近體詩","title":"隴頭水送别","titledesc":"","collection":"","collectiondesc":"","poemindex":76,"author":"儲光羲","content":"相送隴山頭，東西隴水流。\n從來心膽盛，今日為君愁。\n暗雪迷征路，寒雲隱戍樓。\n唯餘旌斾影，相逐去悠悠。\n"},{"id":58968,"chapter":"卷十七","chapternum":17,"charstyle":"近體詩","title":"洛橋送别","titledesc":"","collection":"","collectiondesc":"","poemindex":77,"author":"儲光羲","content":"河橋送客舟，河水正安流。\n逺見輕橈動，遙憐故國遊。\n海禽逢早雁，江水值新秋。\n一聽南津曲，分明散别愁。\n"},{"id":58969,"chapter":"卷十七","chapternum":17,"charstyle":"近體詩","title":"洛潭送人覲省","titledesc":"","collection":"","collectiondesc":"","poemindex":78,"author":"儲光羲","content":"清洛帶芝田，東流入大川。\n舟輕水復急，别望杳如仙。\n細草生春岸，明霞散早天。\n送君唯一曲，當是白華篇。\n"},{"id":58970,"chapter":"卷十七","chapternum":17,"charstyle":"近體詩","title":"張谷田舎","titledesc":"","collection":"","collectiondesc":"","poemindex":79,"author":"儲光羲","content":"縣官清且儉，深谷有人家。\n一徑入寒竹，小橋穿野花。\n碓喧春澗滿，梯倚緑桑斜。\n自説年來稔，前村酒可賒。\n"},{"id":58971,"chapter":"卷十七","chapternum":17,"charstyle":"近體詩","title":"藍上芳茨期王維補闕〈見王維集〉","titledesc":"","collection":"","collectiondesc":"","poemindex":80,"author":"儲光羲","content":"山中人不見，雲去夕陽過。\n淺瀨寒魚少，叢蘭秋蝶多。\n老年疎世事，幽性樂天和。\n酒熟思才子，谿頭望玉珂。\n"},{"id":58972,"chapter":"卷十七","chapternum":17,"charstyle":"近體詩","title":"田家即事","titledesc":"","collection":"","collectiondesc":"","poemindex":81,"author":"儲光羲","content":"桑柘悠悠水蘸堤，晩風晴景不妨犁。\n髙機猶織卧蠶子，下坂饑逢餉饁妻。\n杏色滿林羊酪熟，麥涼浮壠雉媒低。\n生時樂死皆由命，事在旻天迥不迷。\n"},{"id":58973,"chapter":"卷十七","chapternum":17,"charstyle":"近體詩","title":"長安道","titledesc":"","collection":"","collectiondesc":"","poemindex":82,"author":"儲光羲","content":"鳴鞭過酒肆，袨服遊倡門。\n百萬一時盡，含情無片言。\n"},{"id":58974,"chapter":"卷十七","chapternum":17,"charstyle":"近體詩","title":"長安道","titledesc":"","collection":"","collectiondesc":"","poemindex":83,"author":"儲光羲","content":"西行一千里，暝色生寒樹。\n暗聞歌吹聲，知是長安路。\n"},{"id":58975,"chapter":"卷十七","chapternum":17,"charstyle":"近體詩","title":"洛陽道獻吕四郎中","titledesc":"","collection":"","collectiondesc":"","poemindex":84,"author":"儲光羲","content":"洛水春氷開，洛城春樹緑。\n朝看大道上，落花亂馬足。\n"},{"id":58976,"chapter":"卷十七","chapternum":17,"charstyle":"近體詩","title":"洛陽道獻吕四郎中","titledesc":"","collection":"","collectiondesc":"","poemindex":85,"author":"儲光羲","content":"春風二月時，道傍栁堪把。\n上枝覆官閣，下枝拂車馬。\n"},{"id":58977,"chapter":"卷十七","chapternum":17,"charstyle":"近體詩","title":"洛陽道獻吕四郎中","titledesc":"","collection":"","collectiondesc":"","poemindex":86,"author":"儲光羲","content":"洛水照千門，千門碧空裏。\n少年不得志，走馬遊新市。\n"},{"id":58978,"chapter":"卷十七","chapternum":17,"charstyle":"近體詩","title":"江南曲","titledesc":"","collection":"","collectiondesc":"","poemindex":87,"author":"儲光羲","content":"緑江深見底，髙浪直翻空。\n慣是湖邊住，舟輕不畏風。\n"},{"id":58979,"chapter":"卷十七","chapternum":17,"charstyle":"近體詩","title":"江南曲","titledesc":"","collection":"","collectiondesc":"","poemindex":88,"author":"儲光羲","content":"逐流牽荇葉，縁岸摘蘆苗。\n為惜鴛鴦鳥，輕輕動畫橈。\n"},{"id":58980,"chapter":"卷十七","chapternum":17,"charstyle":"近體詩","title":"江南曲","titledesc":"","collection":"","collectiondesc":"","poemindex":89,"author":"儲光羲","content":"日暮長江裏，相邀歸渡頭。\n落花如有意，來去逐船流。\n"},{"id":58981,"chapter":"卷十七","chapternum":17,"charstyle":"近體詩","title":"江南曲","titledesc":"","collection":"","collectiondesc":"","poemindex":90,"author":"儲光羲","content":"隔江看樹色，沿月聽歌聲。\n不是長干住，那從此路行。\n"},{"id":58982,"chapter":"卷十七","chapternum":17,"charstyle":"近體詩","title":"同武平一員外遊湖","titledesc":"","collection":"","collectiondesc":"","poemindex":91,"author":"儲光羲","content":"竹吹留歌扇，蓮香入舞衣。\n前溪多曲溆，乗興莫先歸。\n"},{"id":58983,"chapter":"卷十七","chapternum":17,"charstyle":"近體詩","title":"明妃曲","titledesc":"","collection":"","collectiondesc":"","poemindex":92,"author":"儲光羲","content":"日暮驚沙亂雪飛，傍人相勸易羅衣。\n强來前殿看歌舞，共待單于夜獵歸。\n"},{"id":58984,"chapter":"卷十七","chapternum":17,"charstyle":"近體詩","title":"同武平一員外遊湖","titledesc":"","collection":"","collectiondesc":"","poemindex":93,"author":"儲光羲","content":"青林碧嶼暗相期，緩楫揮觥欲賦詩。\n借問髙歌凡㡬轉，河低月落五更時。\n"},{"id":58985,"chapter":"卷十七","chapternum":17,"charstyle":"近體詩","title":"同武平一員外遊湖","titledesc":"","collection":"","collectiondesc":"","poemindex":94,"author":"儲光羲","content":"朝來仙閣聽絃歌，暝入花亭見綺羅。\n池邊命酒憐風月，浦口迴船惜芰荷。\n"},{"id":58986,"chapter":"卷十七","chapternum":17,"charstyle":"近體詩","title":"同武平一員外遊湖","titledesc":"","collection":"","collectiondesc":"","poemindex":95,"author":"儲光羲","content":"朦朧竹影蔽巖扉，淡蕩荷風飄舞衣。\n舟尋緑水宵將半，月隱青林人未歸。\n"},{"id":58987,"chapter":"卷十七","chapternum":17,"charstyle":"近體詩","title":"同武平一員外遊湖","titledesc":"","collection":"","collectiondesc":"","poemindex":96,"author":"儲光羲","content":"花潭竹嶼傍幽溪，畫楫浮空入夜谿。\n芰荷覆水船難進，歌舞留人月易低。\n"},{"id":58988,"chapter":"卷十七","chapternum":17,"charstyle":"近體詩","title":"寄孫山人","titledesc":"","collection":"","collectiondesc":"","poemindex":97,"author":"儲光羲","content":"新林二月孤舟還，水滿清江花滿山。\n借問故園隱君子，時時來往在人間。\n"},{"id":58989,"chapter":"卷十七","chapternum":17,"charstyle":"古體詩","title":"題巴州光禄寺楠木","titledesc":"","collection":"","collectiondesc":"","poemindex":98,"author":"嚴武","content":"楚江長流對楚寺，楠木幽生赤崕背。\n臨谿插石盤老根，苔色青蒼山雨痕。\n髙枝閙葉鳥不度，半掩白雲朝與暮。\n香殿蕭條轉宻隂，花龕滴瀝垂清露。\n聞道偏多越水頭，煙生霽歛使人愁。\n月明忽憶湘川夜，猿叫還思鄂渚秋。\n看君幽靄㡬千丈，寂寞窮山今遇賞。\n亦知鐘梵報黄昏，猶卧禪牀戀竒響。\n"},{"id":58990,"chapter":"卷十七","chapternum":17,"charstyle":"近體詩","title":"酬别杜二","titledesc":"","collection":"","collectiondesc":"","poemindex":99,"author":"嚴武","content":"獨逢堯典日，再覩漢官時。\n未效風霜勁，空慙雨露私。\n夜鐘清萬户，曙漏拂千旗。\n並向殊庭謁，俱承别館追。\n斗城憐舊路，鍋水惜歸期。\n峯樹還相伴，江雲更對垂。\n試迴滄海棹，莫妬敬亭詩。\n秪是書應寄，無忘酒共持。\n但令心事在，未肯鬢毛衰。\n最悵巴山裏，清猿醒夢思。\n"},{"id":58991,"chapter":"卷十七","chapternum":17,"charstyle":"近體詩","title":"寄題杜拾遺錦江野亭","titledesc":"","collection":"","collectiondesc":"","poemindex":100,"author":"嚴武","content":"漫向江頭把釣竿，懶眠沙草愛風湍。\n莫倚善題鸚鵡賦，何須不著鵕䴊冠。\n腹中書籍幽時曬，肘後醫方靜處看。\n興發㑹能馳駿馬，應須直到使君灘。\n"},{"id":58992,"chapter":"卷十七","chapternum":17,"charstyle":"近體詩","title":"巴嶺答杜二見憶","titledesc":"","collection":"","collectiondesc":"","poemindex":101,"author":"嚴武","content":"卧向巴山落月時，兩鄉千里夢相思。\n可但步兵偏愛酒，也知光禄最能詩。\n江頭赤葉楓愁客，籬外黄花菊對誰。\n跂馬望君非一度，冷猿秋雁不勝悲。\n"},{"id":58993,"chapter":"卷十七","chapternum":17,"charstyle":"近體詩","title":"軍城早秋","titledesc":"","collection":"","collectiondesc":"","poemindex":102,"author":"嚴武","content":"昨夜秋風入漢闗，朔雲邊月滿西山。\n更催飛將追逃虜，莫遣沙場匹馬還。\n"},{"id":58994,"chapter":"卷十七","chapternum":17,"charstyle":"近體詩","title":"閨情","titledesc":"","collection":"","collectiondesc":"","poemindex":103,"author":"鄭䖍","content":"銀鑰開香閣，金臺㸃夜燈。\n長征君自慣，獨卧妾何曾。\n"},{"id":58995,"chapter":"卷十七","chapternum":17,"charstyle":"近體詩","title":"贈李十二白","titledesc":"","collection":"","collectiondesc":"","poemindex":104,"author":"崔成甫","content":"我是瀟湘放逐臣，君辭明主漢江濵。\n天外常求太白老，金陵捉得酒仙人。\n"},{"id":58996,"chapter":"卷十七","chapternum":17,"charstyle":"近體詩","title":"尋許山人亭子","titledesc":"","collection":"","collectiondesc":"","poemindex":105,"author":"奚賈","content":"桃源若逺近，漁子棹輕舟。\n川路行難盡，人家到漸幽。\n山禽拂席起，溪水入庭流。\n名是何年隱，如今成白頭。\n"},{"id":58997,"chapter":"卷十七","chapternum":17,"charstyle":"古體詩","title":"采蓮曲","titledesc":"","collection":"","collectiondesc":"","poemindex":106,"author":"李康成","content":"采蓮去月没春江曙翠鈿紅袖水中央青荷蓮子雜衣香雲起風生歸路長歸路長那得久各迴船兩搖手"},{"id":58998,"chapter":"卷十七","chapternum":17,"charstyle":"古體詩","title":"自君之出矣","titledesc":"","collection":"","collectiondesc":"","poemindex":107,"author":"李康成","content":"自君之出矣，絃吹絶無聲。\n思君如百草，撩亂逐春生。\n"}]