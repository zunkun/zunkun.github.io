{
	"孟浩然": {
		"author": "孟浩然",
		"authordesc": "浩然以字行襄陽人隠鹿門山四十遊京師嘗於太學賦詩一座嘆服張九齡為荆州辟置於府開元末王維過郢州畫浩然像於刺史亭因曰浩然亭鄭諴更署曰孟亭\n紀事云浩然嘗閒游祕省秋月新霽諸英聨詩次當浩然句曰微雲淡河漢疎雨滴梧桐舉座嘆其清絶咸以之閣筆不復為綴\n皮日休孟亭記云明皇世章句之風大得建安體論者推李翰林杜工部為尤介其間能不愧者惟吾鄉之孟先生也先生之作遇景入詠不鈎奇抉異令齷齪束人口者涵涵然有干霄之興若公輸氏當巧而不用者也北齊美蕭慤芙蓉露下落楊柳月中疎先生則有微雲淡河漢疎雨滴梧桐樂\n府美王融日霽沙嶼明風動甘泉濁先生則有氣蒸雲夢澤波撼岳陽城謝朓之詩句精者露溼寒塘草月映清淮流先生則有荷風送香氣竹露滴清響此與古人爭勝於毫釐也\n王士源序畧曰浩然骨貌清峻風神散朗學不為儒務掇菁藻文不按古匠心獨妙五言詩天下稱其獨步又曰文不為仕佇興而作故遲行不為飾動求真適故誕遊不為利期以放情故貧\n殷璠曰余嘗謂禰衡不遇趙壹無禄其過在人也及觀襄陽孟浩然磬折謙退才名日髙天下籍甚竟淪落明代終於布衣悲夫浩然詩文彩丰茸經緯綿密半遵雅調全削凡體至如衆山遥對酒孤島共題詩無論興象兼復故實又氣蒸雲夢澤波撼岳陽城亦為髙唱也\n嚴滄浪曰浩然詩諷詠之久有金石宫商之聲"
	},
	"崔顥": {
		"author": "崔顥",
		"authordesc": "顥卞州人開元十一年進士有俊才無士行好蒱博飲酒及遊京師娶妻擇有貌者稍不愜意即去之前後數四累官司勲員外郎\n殷璠云顥少年為詩屬意浮豔名陷輕薄晩節忽變常調風骨凜然一窺塞垣說盡戎旅可與鮑照並駕也"
	}
}