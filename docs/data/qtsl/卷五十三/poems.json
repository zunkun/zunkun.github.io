[
  {
    "id": 62328,
    "uid": "poem-53-1",
    "chapter": "卷五十三",
    "chapternum": 53,
    "charstyle": "古體詩",
    "title": "題趙孟莊",
    "titledesc": "",
    "collection": "",
    "collectiondesc": "",
    "poemindex": 1,
    "author": "楊巨源",
    "content": "管鮑化為塵，交友存如線。\n升堂俱自媚，得路難相見。\n懿君敦三益，頺俗期一變。\n心同襲芝蘭，氣合迴霜霰。\n石門雲卧久，玉洞花尋遍。\n王濬愛旌旗，梁竦勞州縣。\n烟鴻秋更遠，天馬寒逾健。\n願事郭先生，青囊書幾卷。\n"
  },
  {
    "id": 62329,
    "uid": "poem-53-2",
    "chapter": "卷五十三",
    "chapternum": 53,
    "charstyle": "古體詩",
    "title": "秋日題陳宗儒圃亭悽然感舊",
    "titledesc": "",
    "collection": "",
    "collectiondesc": "",
    "poemindex": 2,
    "author": "楊巨源",
    "content": "曽隨何水部，待月東亭宿。\n今日重凭欄，清風空在竹。\n前山依舊碧，閒草經秋緑。\n時物方宛然，蛛絲一何速。\n"
  },
  {
    "id": 62330,
    "uid": "poem-53-3",
    "chapter": "卷五十三",
    "chapternum": 53,
    "charstyle": "古體詩",
    "title": "大堤詞",
    "titledesc": "",
    "collection": "",
    "collectiondesc": "",
    "poemindex": 3,
    "author": "楊巨源",
    "content": "二八嬋娟大堤女，開壚相對依江渚。\n待客登樓向水看，邀郎卷幔臨花語。\n細雨濛濛溼芰荷，巴東商旅駐帆多。\n自傳芳酒翻紅袖，誰調妍妝囘翠娥。\n珍簟華鐙夕陽後，當壚理瑟矜纎手。\n月落星微五鼓聲，春風搖蕩窻前栁。\n嵗嵗逢迎沙岸間，背人多整緑雲鬟。\n無端嫁與五陵少，離别烟波傷玉顔。\n"
  },
  {
    "id": 62331,
    "uid": "poem-53-4",
    "chapter": "卷五十三",
    "chapternum": 53,
    "charstyle": "古體詩",
    "title": "楊花落",
    "titledesc": "",
    "collection": "",
    "collectiondesc": "",
    "poemindex": 4,
    "author": "楊巨源",
    "content": "北斗南囘春物老，紅英落盡緑尚早。\n韶風澹蕩無所依，偏惜垂楊作春好。\n此時可憐楊栁花，縈盈艷曳滿人家。\n人家女兒出羅幕，靜掃玉庭待花落。\n寶環纎手捧更飛，翠羽輕裾承不著。\n歴歴瑤琴舞態陳，霏紅拂黛憐玉人。\n東園桃李芳巳歇，獨有楊花嬌暮春。\n"
  },
  {
    "id": 62332,
    "uid": "poem-53-5",
    "chapter": "卷五十三",
    "chapternum": 53,
    "charstyle": "近體詩",
    "title": "關山月",
    "titledesc": "",
    "collection": "",
    "collectiondesc": "",
    "poemindex": 5,
    "author": "楊巨源",
    "content": "蒼茫臨故關，迢遞照秋山。\n萬里平蕪靜，孤城落葉閒。\n露濃棲雁起，天遠戍兵還。\n復暎征西府，光深組練間。\n"
  },
  {
    "id": 62333,
    "uid": "poem-53-6",
    "chapter": "卷五十三",
    "chapternum": 53,
    "charstyle": "近體詩",
    "title": "胡姬詞",
    "titledesc": "",
    "collection": "",
    "collectiondesc": "",
    "poemindex": 6,
    "author": "楊巨源",
    "content": "妍艷照江頭，春風好客留。\n當壚知妾慣，送酒為郎羞。\n香度傳蕉扇，妝成上竹樓。\n數錢憐皓腕，非是不能愁。\n"
  },
  {
    "id": 62334,
    "uid": "poem-53-7",
    "chapter": "卷五十三",
    "chapternum": 53,
    "charstyle": "近體詩",
    "title": "美人春怨",
    "titledesc": "",
    "collection": "",
    "collectiondesc": "",
    "poemindex": 7,
    "author": "楊巨源",
    "content": "妾家巫峽陽，羅幌寢蘭堂。\n曉日臨窻久，春風引夢長。\n落釵仍掛鬢，微汗欲銷黄。\n縱使朦朧覺，魂猶逐楚王。\n"
  },
  {
    "id": 62335,
    "uid": "poem-53-8",
    "chapter": "卷五十三",
    "chapternum": 53,
    "charstyle": "近體詩",
    "title": "名姝詠",
    "titledesc": "",
    "collection": "",
    "collectiondesc": "",
    "poemindex": 8,
    "author": "楊巨源",
    "content": "阿嬌年未多，體弱性能和。\n怕重愁拈鏡，憐輕喜曵羅。\n臨津雙洛浦，對月兩嫦娥。\n獨有荆王殿，時時暮雨過。\n"
  },
  {
    "id": 62336,
    "uid": "poem-53-9",
    "chapter": "卷五十三",
    "chapternum": 53,
    "charstyle": "近體詩",
    "title": "春晚東歸留贈李功曹",
    "titledesc": "",
    "collection": "",
    "collectiondesc": "",
    "poemindex": 9,
    "author": "楊巨源",
    "content": "芳田岐路斜，脈脈惜年華。\n雲繞青絲騎，香含翠幰車。\n歌聲仍隔水，醉色未侵花。\n唯有懐鄉客，東飛羡曙鵶。\n"
  },
  {
    "id": 62337,
    "uid": "poem-53-10",
    "chapter": "卷五十三",
    "chapternum": 53,
    "charstyle": "近體詩",
    "title": "春日奉獻聖夀無疆詞",
    "titledesc": "",
    "collection": "",
    "collectiondesc": "",
    "poemindex": 10,
    "author": "楊巨源",
    "content": "文物京華盛，謳歌國步康。\n瑤池供夀酒，銀漢灑宸章。\n雨露含雙闕，雷霆肅萬方。\n代推仙祚遠，春共聖恩長。\n鳯扆臨花暖，龍爐傍日香。\n遙知千萬嵗，天意奉君王。\n"
  },
  {
    "id": 62338,
    "uid": "poem-53-11",
    "chapter": "卷五十三",
    "chapternum": 53,
    "charstyle": "近體詩",
    "title": "春日奉獻聖夀無疆詞",
    "titledesc": "",
    "collection": "",
    "collectiondesc": "",
    "poemindex": 11,
    "author": "楊巨源",
    "content": "鴛鷺彤廷際，軒車綺陌前。\n九城多好色，萬井半祥烟。\n人醉逢堯酒，鶯歌答舜絃。\n花明御溝水，香暖禁城天。\n賜宴文逾盛，徴歡物更妍。\n無窮艷陽月，長奉太平年。\n"
  },
  {
    "id": 62339,
    "uid": "poem-53-12",
    "chapter": "卷五十三",
    "chapternum": 53,
    "charstyle": "近體詩",
    "title": "春日奉獻聖夀無疆詞",
    "titledesc": "",
    "collection": "",
    "collectiondesc": "",
    "poemindex": 12,
    "author": "楊巨源",
    "content": "雲陛臨黄道，天門在碧虛。\n大明含睿藻，元氣抱宸居。\n戈偃征苗後，詩傳宴鎬初。\n年華富仙苑，時哲滿公車。\n化入絪縕大，恩垂渙汗餘。\n悠然萬方靜，風俗揖華胥。\n"
  },
  {
    "id": 62340,
    "uid": "poem-53-13",
    "chapter": "卷五十三",
    "chapternum": 53,
    "charstyle": "近體詩",
    "title": "春日奉獻聖夀無疆詞",
    "titledesc": "",
    "collection": "",
    "collectiondesc": "",
    "poemindex": 13,
    "author": "楊巨源",
    "content": "玉漏飄青璅，金鋪麗紫宸。\n雲山九門曙，天地一家春。\n瑞靄方呈賞，暄風本配仁。\n巖廊開鳯翼，水殿壓鰲身。\n文雅逢明代，歡娛及賤臣。\n年年未央闕，恩賜物華新。\n"
  },
  {
    "id": 62341,
    "uid": "poem-53-14",
    "chapter": "卷五十三",
    "chapternum": 53,
    "charstyle": "近體詩",
    "title": "春日奉獻聖夀無疆詞",
    "titledesc": "",
    "collection": "",
    "collectiondesc": "",
    "poemindex": 14,
    "author": "楊巨源",
    "content": "垂拱乾坤正，歡心品類同。\n紫烟含北極，元澤付東風。\n珠綴留晴景，金莖直曉空。\n發生資盛徳，交泰讓全功。\n間氣登三事，祥光啟四聰。\n遐荒似川水，天外亦朝宗。\n"
  },
  {
    "id": 62342,
    "uid": "poem-53-15",
    "chapter": "卷五十三",
    "chapternum": 53,
    "charstyle": "近體詩",
    "title": "春日奉獻聖夀無疆詞",
    "titledesc": "",
    "collection": "",
    "collectiondesc": "",
    "poemindex": 15,
    "author": "楊巨源",
    "content": "代是文明晝，春當燕喜時。\n爐烟添栁重，宫漏出花遲。\n漢典方寛律，周官正採詩。\n碧霄傳鳯吹，紅旭在龍旗。\n造化膺神契，陽和沃聖思。\n每因隨百獸，率舞奉丹墀〈紀事云宫漏出花遲句梁貞明三年薛廷珪取為試題為後人賞愛如此〉。\n"
  },
  {
    "id": 62343,
    "uid": "poem-53-16",
    "chapter": "卷五十三",
    "chapternum": 53,
    "charstyle": "近體詩",
    "title": "春日奉獻聖夀無疆詞",
    "titledesc": "",
    "collection": "",
    "collectiondesc": "",
    "poemindex": 16,
    "author": "楊巨源",
    "content": "睿徳符元化，芳情翊太和。\n日輪皇鑒遠，天仗聖朝多。\n曙色含金牓，晴光轉玉珂。\n中宫陳廣樂，元老進賡歌。\n蓮葉看龜上，桐花識鳯過。\n小臣空擊壤，滄海是恩波。\n"
  },
  {
    "id": 62344,
    "uid": "poem-53-17",
    "chapter": "卷五十三",
    "chapternum": 53,
    "charstyle": "近體詩",
    "title": "春日奉獻聖夀無疆詞",
    "titledesc": "",
    "collection": "",
    "collectiondesc": "",
    "poemindex": 17,
    "author": "楊巨源",
    "content": "物象朝髙殿，簪裾溢上京。\n春當九衢好，天向萬方明。\n樂報簫韶發，杯看沆𤅈生。\n芙蓉丹闕暖，楊栁玉樓晴。\n閶闔開中禁，衣裳儼太清。\n南山同聖夀，長對鳯皇城。\n"
  },
  {
    "id": 62345,
    "uid": "poem-53-18",
    "chapter": "卷五十三",
    "chapternum": 53,
    "charstyle": "近體詩",
    "title": "春日奉獻聖夀無疆詞",
    "titledesc": "",
    "collection": "",
    "collectiondesc": "",
    "poemindex": 18,
    "author": "楊巨源",
    "content": "日上蒼龍闕，香含紫禁林。\n晴光五雲叠，春色九重深。\n賞叶元和徳，文垂雅頌音。\n景雲隨御輦，顥氣在宸襟。\n永保無疆夀，長懐不戰心。\n聖朝多慶賜，瓊樹粉墻隂。\n"
  },
  {
    "id": 62346,
    "uid": "poem-53-19",
    "chapter": "卷五十三",
    "chapternum": 53,
    "charstyle": "近體詩",
    "title": "春日奉獻聖夀無疆詞",
    "titledesc": "",
    "collection": "",
    "collectiondesc": "",
    "poemindex": 19,
    "author": "楊巨源",
    "content": "化洽生成遂，功宣動植知。\n瑞凝三秀草，春入萬年枝。\n鳯掖嘉言進，鴛行喜氣隨。\n仗臨丹地近，衣對碧山垂。\n渥澤方柔遠，聰明本聽卑。\n願同東觀士，長覩漢威儀〈胡元瑞云中唐諸家排律雖時見天趣然或句格偏枯或音調孱弱初唐鴻麗氣象無復存者獨巨源此詞十首典雅精工莊嚴律切大有沈宋風骨第每篇不過六韻要之中唐諸作此最傑然〉。\n"
  },
  {
    "id": 62347,
    "uid": "poem-53-20",
    "chapter": "卷五十三",
    "chapternum": 53,
    "charstyle": "近體詩",
    "title": "上劉侍中",
    "titledesc": "",
    "collection": "",
    "collectiondesc": "",
    "poemindex": 20,
    "author": "楊巨源",
    "content": "命代生申甫，承家翊禹湯。\n廟謨膺間氣，師律動清霜。\n鐘鼎勲庸大，山河誡誓長。\n英姿凌虎視，逸步壓龍驤。\n道協陶鈞力，恩囘日月光。\n一言弘社稷，九命備珪璋。\n政洽軍逾肅，仁敷物已康。\n朱門重棨㦸，丹詔半縑緗。\n位總興龍野，師臨涿鹿鄉。\n射鵰天更碧，吹角塞仍黄。\n深入平夷落，横行闢漢疆。\n功垂貞石逺，名暎色絲香。\n斷磧瞻貔虎，臨池識鳯皇。\n舞腰凝綺榭，歌響拂雕梁。\n杯靜傳鸚鵡，裘鮮煦鷫鸘。\n吟詩白羽扇，校獵緑沈槍。\n風景佳人地，烟沙壯士塲。\n幕中邀謝監，麾下得周郎。\n珠影含空徹，瓊枝映座芳。\n王渾知武子，陳寔奬元方。\n富貴春無限，歡娛夜未央。\n管絃隨玉帳，樽俎奉金章。\n俗理寧因勸，邉城詎假防。\n軍容雄朔漠，公望冠巖廊。\n分野鄰孤島，京坻溢萬廂。\n曙花分碣石，秋色入漁陽。\n城遠迷玄莵，川明辨白狼。\n忠賢多感激，今古共蒼茫。\n堤擁紅蕖艷，橋分翠栁行。\n軒車紛自至，亭館鬱相當。\n珍簟迴煩暑，層軒引早凉。\n聽琴知思靜，説劍覺神揚。\n佳景燕臺上，清輝鄭驛傍。\n鼓鐘喧北里，珪玉映東牀。\n敢衒由之瑟，甘循賜也墻。\n官微思假路，戰勝忝升堂。\n欲奮三年翼，頻迴一夕腸。\n消憂期酒聖，乗興任詩狂。\n海内栽桃李，天涯荷稻粱。\n升沈門下意，誰道在蒼蒼。\n"
  },
  {
    "id": 62348,
    "uid": "poem-53-21",
    "chapter": "卷五十三",
    "chapternum": 53,
    "charstyle": "近體詩",
    "title": "贈鄰家老將",
    "titledesc": "",
    "collection": "",
    "collectiondesc": "",
    "poemindex": 21,
    "author": "楊巨源",
    "content": "白首羽林郎，丁年戍朔方。\n隂天瞻磧路，秋日渡遼陽。\n大漠寒山黑，孤城夜月黄。\n十年依蓐食，萬里帶金瘡。\n拂露陳師祭，衝風立敎塲。\n箭飛瓊羽合，旗動火雲張。\n虎翼分營勢，魚鱗擁陣行。\n誓心清塞色，鬬血雜沙光。\n戰地晴暉薄，軍門曉氣長。\n冦深爭暗襲，關迥勒春防。\n身賤竟何訴，天髙徒自傷。\n功成封寵將，力盡到貧鄉。\n雀老方悲海，鷹衰却念霜。\n空餘孤劍在，開篋一霑裳。\n"
  },
  {
    "id": 62349,
    "uid": "poem-53-22",
    "chapter": "卷五十三",
    "chapternum": 53,
    "charstyle": "近體詩",
    "title": "和吕舎人喜張員外自北畨囘至境上先寄二十韻",
    "titledesc": "",
    "collection": "",
    "collectiondesc": "",
    "poemindex": 22,
    "author": "楊巨源",
    "content": "割愛天文動，敦和國步安。\n仙姿歸舊好，戎意結新歡。\n並命瞻鵷鷺，同心揖蕙蘭。\n玉簫臨祖帳，金榜引征鞍。\n廣陌雙旌去，平沙萬里看。\n海雲侵鬢起，邉月向睂殘。\n突兀隂山迥，蒼茫朔野寛。\n毳廬同甲帳，韋橐比琱盤。\n義著親殊俗，儀全識漢官。\n地鄰氷鼠淨，天映燭龍寒。\n節異蘇卿執，絃殊蕃樂彈。\n磧分黄渺渺，塞極黑漫漫。\n歡味羶腥列，徴聲佅僸攢。\n歸期先雁𠉀，登路劇鵬搏。\n上客離心遠，西宫草詔殫。\n麗詞傳錦綺，珍價掩琅玕。\n百兩開戎壘，千蹄入御欄。\n瑞光麟閣上，喜氣鳯城端。\n尚徳曽辭劍，柔凶本舞干。\n茫茫斗星北，威服古來難。\n"
  },
  {
    "id": 62350,
    "uid": "poem-53-23",
    "chapter": "卷五十三",
    "chapternum": 53,
    "charstyle": "近體詩",
    "title": "題賈巡官林亭",
    "titledesc": "",
    "collection": "",
    "collectiondesc": "",
    "poemindex": 23,
    "author": "楊巨源",
    "content": "白鳥閒棲亭樹枝，緑樽仍對菊花籬。\n許詢本愛交禪侣，陳寔由來足好兒。\n明月出雲秋館思，遠泉經雨夜窻知。\n門前長者無虛轍，一片寒光動水池。\n"
  },
  {
    "id": 62351,
    "uid": "poem-53-24",
    "chapter": "卷五十三",
    "chapternum": 53,
    "charstyle": "近體詩",
    "title": "贈李傅",
    "titledesc": "",
    "collection": "",
    "collectiondesc": "",
    "poemindex": 24,
    "author": "楊巨源",
    "content": "知因公望掩能文，誓激明誠在致君。\n曽罷雙旌瞻白日，猶將一劍許黄雲。\n搖窻竹色留僧語，入院松聲共鶴聞。\n莫被此心生晚計，鎮南人憶杜將軍。\n"
  },
  {
    "id": 62352,
    "uid": "poem-53-25",
    "chapter": "卷五十三",
    "chapternum": 53,
    "charstyle": "近體詩",
    "title": "贈史開封",
    "titledesc": "",
    "collection": "",
    "collectiondesc": "",
    "poemindex": 25,
    "author": "楊巨源",
    "content": "天低荒草誓師壇，鄧艾心知戰地寛。\n鼓角迥臨霜野曙，旌旗髙對雪峯寒。\n五營向水紅塵起，一劍當風白日看。\n曽從伏波征絶域，磧西蕃部怯金鞍。\n"
  },
  {
    "id": 62353,
    "uid": "poem-53-26",
    "chapter": "卷五十三",
    "chapternum": 53,
    "charstyle": "近體詩",
    "title": "贈張將軍",
    "titledesc": "",
    "collection": "",
    "collectiondesc": "",
    "poemindex": 26,
    "author": "楊巨源",
    "content": "關西諸將揖容光，獨立營門劍有霜。\n知愛魯連歸海上，肯令王翦在平陽。\n天晴紅幟當山滿，日暮清笳入塞長。\n年少功髙人最羨，漢家烟樹日蒼蒼。\n"
  },
  {
    "id": 62354,
    "uid": "poem-53-27",
    "chapter": "卷五十三",
    "chapternum": 53,
    "charstyle": "近體詩",
    "title": "贈于駙馬",
    "titledesc": "",
    "collection": "",
    "collectiondesc": "",
    "poemindex": 27,
    "author": "楊巨源",
    "content": "綺陌塵香曙色分，碧山如畫又逢君。\n蛟蔵秋月一片水，驥鏁晴空千尺雲。\n戚里舊知何駙馬，詩家今得鮑叅軍。\n陽和本是烟霄曲，願向花間次第聞。\n"
  },
  {
    "id": 62355,
    "uid": "poem-53-28",
    "chapter": "卷五十三",
    "chapternum": 53,
    "charstyle": "近體詩",
    "title": "和大夫邉春呈長安親故",
    "titledesc": "",
    "collection": "",
    "collectiondesc": "",
    "poemindex": 28,
    "author": "楊巨源",
    "content": "嚴城吹笛思寒梅，二月氷河一半開。\n紫陌詩情依舊在，黑山弓力畏春來。\n遊人曲岸看花發，走馬平沙獵雪迴。\n旌斾朝天不知晚，將星髙處近三台。\n"
  },
  {
    "id": 62356,
    "uid": "poem-53-29",
    "chapter": "卷五十三",
    "chapternum": 53,
    "charstyle": "近體詩",
    "title": "述舊紀勲寄太原李光顔侍中",
    "titledesc": "",
    "collection": "",
    "collectiondesc": "",
    "poemindex": 29,
    "author": "楊巨源",
    "content": "玉塞含悽見雁行，北垣新詔拜龍驤。\n弟兄間世真飛將，貔虎歸時似故鄉。\n鼓角因風飄朔氣，旌旗映水發秋光。\n河源收地心猶壯，笑向天西萬里霜。\n"
  },
  {
    "id": 62357,
    "uid": "poem-53-30",
    "chapter": "卷五十三",
    "chapternum": 53,
    "charstyle": "近體詩",
    "title": "述舊紀勲寄太原李光顔侍中",
    "titledesc": "",
    "collection": "",
    "collectiondesc": "",
    "poemindex": 30,
    "author": "楊巨源",
    "content": "倚天長劍截雲孤，報國縱横見丈夫。\n五載登壇真宰相，六重分閫正司徒。\n曾聞轉戰平堅寇，共説題詩壓腐儒。\n料敵知機在方寸，不勞心力講隂符。\n"
  },
  {
    "id": 62358,
    "uid": "poem-53-31",
    "chapter": "卷五十三",
    "chapternum": 53,
    "charstyle": "近體詩",
    "title": "寄中書同年舎人",
    "titledesc": "",
    "collection": "",
    "collectiondesc": "",
    "poemindex": 31,
    "author": "楊巨源",
    "content": "晴明紫閣最髙峯，仙掖開簾范彦龍。\n五色天書詞煥爛，九華春殿語從容。\n綵毫應染爐烟細，清珮仍含玉漏重。\n二十年前同日喜，碧霄何路得相逢。\n"
  },
  {
    "id": 62359,
    "uid": "poem-53-32",
    "chapter": "卷五十三",
    "chapternum": 53,
    "charstyle": "近體詩",
    "title": "張郎中段員外初直翰林報寄長句",
    "titledesc": "",
    "collection": "",
    "collectiondesc": "",
    "poemindex": 32,
    "author": "楊巨源",
    "content": "秋空如練瑞雲明，天上人間莫問程。\n丹鳯詞頭供二妙，金鸞殿角直三清。\n方瞻北極臨星月，猶向南班滯姓名。\n啟沃朝朝深禁裏，香爐烟外是公卿。\n"
  },
  {
    "id": 62360,
    "uid": "poem-53-33",
    "chapter": "卷五十三",
    "chapternum": 53,
    "charstyle": "近體詩",
    "title": "盧郎中拜陵遇雪蒙見召因寄",
    "titledesc": "",
    "collection": "",
    "collectiondesc": "",
    "poemindex": 33,
    "author": "楊巨源",
    "content": "南宫使者有光輝，欲拜諸陵瑞雪飛。\n蘋葉已修青玉薦，栁花仍拂赤車衣。\n應同谷口尋春去，定似山隂帶月歸。\n寒冷出郊猶未得，羡公將事看芳菲。\n"
  },
  {
    "id": 62361,
    "uid": "poem-53-34",
    "chapter": "卷五十三",
    "chapternum": 53,
    "charstyle": "近體詩",
    "title": "寄江州白司馬",
    "titledesc": "",
    "collection": "",
    "collectiondesc": "",
    "poemindex": 34,
    "author": "楊巨源",
    "content": "江州司馬平安否，惠逺東林住得無。\n湓浦曾聞似衣帶，廬峯見説勝香爐。\n題詩嵗晏離鴻斷，望闕天遙病鶴孤。\n莫漫勾牽雨花社，青雲依舊是前途。\n"
  },
  {
    "id": 62362,
    "uid": "poem-53-35",
    "chapter": "卷五十三",
    "chapternum": 53,
    "charstyle": "近體詩",
    "title": "送裴中丞出使",
    "titledesc": "",
    "collection": "",
    "collectiondesc": "",
    "poemindex": 35,
    "author": "楊巨源",
    "content": "一清淮甸假朝綱，金印初迎細栁黄。\n辭闕天威和雨露，出關春色避風霜。\n龍韜何必陳三畧，虎旅由來肅萬方。\n宣諭生靈真重任，囘軒應問石渠郎。\n"
  },
  {
    "id": 62363,
    "uid": "poem-53-36",
    "chapter": "卷五十三",
    "chapternum": 53,
    "charstyle": "近體詩",
    "title": "送絳州盧使君",
    "titledesc": "",
    "collection": "",
    "collectiondesc": "",
    "poemindex": 36,
    "author": "楊巨源",
    "content": "應將清淨結心期，又共陽和到郡時。\n絳老問年須筭字，庾公逢月要題詩。\n朱欄迢遞因髙勝，粉蝶清明欲下遲。\n他日徴還作霖雨，不須求賽敬亭祠。\n"
  },
  {
    "id": 62364,
    "uid": "poem-53-37",
    "chapter": "卷五十三",
    "chapternum": 53,
    "charstyle": "近體詩",
    "title": "送章孝標校書歸杭州因寄白舎人",
    "titledesc": "",
    "collection": "",
    "collectiondesc": "",
    "poemindex": 37,
    "author": "楊巨源",
    "content": "曾過靈隠江邉寺，獨宿東樓看海門。\n潮色銀河鋪碧落，日光金柱出紅盆。\n不妨公事資髙卧，無限詩情要細論。\n若訪郡人徐孺子，應須騎馬到沙邨。\n"
  },
  {
    "id": 62365,
    "uid": "poem-53-38",
    "chapter": "卷五十三",
    "chapternum": 53,
    "charstyle": "近體詩",
    "title": "送人過衛州",
    "titledesc": "",
    "collection": "",
    "collectiondesc": "",
    "poemindex": 38,
    "author": "楊巨源",
    "content": "憶昔征南府内遊，君家東閣最淹留。\n縱横聯句長侵曉，次第看花直到秋。\n論舊舉杯先下淚，傷離臨水更登樓。\n相思前路幾囘首，滿眼青山過衛州。\n"
  },
  {
    "id": 62366,
    "uid": "poem-53-39",
    "chapter": "卷五十三",
    "chapternum": 53,
    "charstyle": "近體詩",
    "title": "觀打毬有作",
    "titledesc": "",
    "collection": "",
    "collectiondesc": "",
    "poemindex": 39,
    "author": "楊巨源",
    "content": "親掃毬塲如砥平，龍驤驟馬曉光晴。\n入門百拜瞻雄勢，動地三軍唱好聲。\n玉勒回時霑赤汗，花騣分處拂紅纓。\n欲令四海氛烟靜，杖底纎塵不敢生。\n"
  },
  {
    "id": 62367,
    "uid": "poem-53-40",
    "chapter": "卷五十三",
    "chapternum": 53,
    "charstyle": "近體詩",
    "title": "寄薛侍御",
    "titledesc": "",
    "collection": "",
    "collectiondesc": "",
    "poemindex": 40,
    "author": "楊巨源",
    "content": "世上無窮事，生涯莫廢詩。\n何曾好風月，不是憶君時。\n"
  },
  {
    "id": 62368,
    "uid": "poem-53-41",
    "chapter": "卷五十三",
    "chapternum": 53,
    "charstyle": "近體詩",
    "title": "折楊栁和練秀才〈一作戴叔倫詩〉",
    "titledesc": "",
    "collection": "",
    "collectiondesc": "",
    "poemindex": 41,
    "author": "楊巨源",
    "content": "水邉楊栁麯塵絲，立馬煩君折一枝。\n惟有春風最相惜，殷勤更向手中吹。\n"
  },
  {
    "id": 62369,
    "uid": "poem-53-42",
    "chapter": "卷五十三",
    "chapternum": 53,
    "charstyle": "近體詩",
    "title": "宫燕詞",
    "titledesc": "",
    "collection": "",
    "collectiondesc": "",
    "poemindex": 42,
    "author": "楊巨源",
    "content": "毛衣似錦語如絃，日暖爭髙綺陌天。\n幾處野花留不得，雙雙飛向御爐前。\n"
  },
  {
    "id": 62370,
    "uid": "poem-53-43",
    "chapter": "卷五十三",
    "chapternum": 53,
    "charstyle": "近體詩",
    "title": "答振武李逢吉判官",
    "titledesc": "",
    "collection": "",
    "collectiondesc": "",
    "poemindex": 43,
    "author": "楊巨源",
    "content": "近來時輩都無興，把酒皆言肺病同。\n惟有單于李評事，不將華髮負春風。\n"
  },
  {
    "id": 62371,
    "uid": "poem-53-44",
    "chapter": "卷五十三",
    "chapternum": 53,
    "charstyle": "近體詩",
    "title": "賦得灞岸栁留辭鄭員外",
    "titledesc": "",
    "collection": "",
    "collectiondesc": "",
    "poemindex": 44,
    "author": "楊巨源",
    "content": "楊栁含烟灞岸春，年年攀折為行人。\n好風倘借低枝便，莫遣青絲掃路塵。\n"
  },
  {
    "id": 62372,
    "uid": "poem-53-45",
    "chapter": "卷五十三",
    "chapternum": 53,
    "charstyle": "近體詩",
    "title": "崔娘詩",
    "titledesc": "",
    "collection": "",
    "collectiondesc": "",
    "poemindex": 45,
    "author": "楊巨源",
    "content": "清潤潘郎玉不如，中庭蕙草雪消初。\n風流才子多春思，腸斷蕭娘一紙書〈李公垂鶯鶯傳云鶯鶯嘗以書寄張生生與巨源善出示之巨源歎賞為此詩〉。\n"
  },
  {
    "id": 62373,
    "uid": "poem-53-46",
    "chapter": "卷五十三",
    "chapternum": 53,
    "charstyle": "近體詩",
    "title": "觀妓人入道",
    "titledesc": "",
    "collection": "",
    "collectiondesc": "",
    "poemindex": 46,
    "author": "楊巨源",
    "content": "荀令歌鍾北里亭，翠娥紅粉敞雲屏。\n舞衣施盡餘香在，今日花前學誦經。\n"
  },
  {
    "id": 62374,
    "uid": "poem-53-47",
    "chapter": "卷五十三",
    "chapternum": 53,
    "charstyle": "近體詩",
    "title": "聽李憑彈箜篌",
    "titledesc": "",
    "collection": "",
    "collectiondesc": "",
    "poemindex": 47,
    "author": "楊巨源",
    "content": "聽奏繁絃玉殿清，風傳曲度禁林明。\n君王聽樂梨園散，翻到雲門第幾聲。\n"
  },
  {
    "id": 62375,
    "uid": "poem-53-48",
    "chapter": "卷五十三",
    "chapternum": 53,
    "charstyle": "古體詩",
    "title": "城南訪裴氏昆季",
    "titledesc": "",
    "collection": "",
    "collectiondesc": "",
    "poemindex": 48,
    "author": "李約",
    "content": "相思起中夜，夙駕訪柴荆。\n早霧桑柘隠，曉光溪澗明。\n邨蹊蒿棘間，往往斷新耕。\n貧野烟火微，盡無烏鳶聲。\n田頭逢餉人，道君南山行。\n南山千萬峯，盡是相思情。\n野老無拜揖，村童多躶形。\n相呼看車馬，顔色喜相驚。\n荒圃雞豚樂，兩塍禾莠生。\n欲君知我來，壁上空書名。\n"
  },
  {
    "id": 62376,
    "uid": "poem-53-49",
    "chapter": "卷五十三",
    "chapternum": 53,
    "charstyle": "近體詩",
    "title": "從軍行",
    "titledesc": "",
    "collection": "",
    "collectiondesc": "",
    "poemindex": 49,
    "author": "李約",
    "content": "看圖閒敎陣，畫地靜論邉。\n鳥壘天西戍，鷹姿塞上川。\n路長唯算月，書遠每題年。\n無復生還望，翻思未别前。\n"
  },
  {
    "id": 62377,
    "uid": "poem-53-50",
    "chapter": "卷五十三",
    "chapternum": 53,
    "charstyle": "近體詩",
    "title": "從軍行",
    "titledesc": "",
    "collection": "",
    "collectiondesc": "",
    "poemindex": 50,
    "author": "李約",
    "content": "柵髙三面鬬，箭盡舉烽頻。\n營栁和烟暮，關榆帶雪春。\n邉城多老將，磧路少歸人。\n㸃盡金河卒，年年添塞塵。\n"
  },
  {
    "id": 62378,
    "uid": "poem-53-51",
    "chapter": "卷五十三",
    "chapternum": 53,
    "charstyle": "近體詩",
    "title": "從軍行",
    "titledesc": "",
    "collection": "",
    "collectiondesc": "",
    "poemindex": 51,
    "author": "李約",
    "content": "堠火起雕城，塵沙擁戰聲。\n遊軍蔵漢幟，降騎説蕃情。\n霜落滹沱淺，秋深太白明。\n嫖姚方虎視，不學請添兵。\n"
  },
  {
    "id": 62379,
    "uid": "poem-53-52",
    "chapter": "卷五十三",
    "chapternum": 53,
    "charstyle": "近體詩",
    "title": "嵗月感懐",
    "titledesc": "",
    "collection": "",
    "collectiondesc": "",
    "poemindex": 52,
    "author": "李約",
    "content": "曙氣變東風，蟾壺夜漏窮。\n新春幾人老，舊歴四時空。\n身賤悲添嵗，家貧喜過冬。\n稱觴惟有感，歡慶在兒童。\n"
  },
  {
    "id": 62380,
    "uid": "poem-53-53",
    "chapter": "卷五十三",
    "chapternum": 53,
    "charstyle": "近體詩",
    "title": "贈韋況",
    "titledesc": "",
    "collection": "",
    "collectiondesc": "",
    "poemindex": 53,
    "author": "李約",
    "content": "我有心中事，不向韋三説。\n秋夜洛陽城，明月照張八〈尚書故事云約與主客員外張諗同官二人匡牀靜言每達旦不寐人莫得其故約贈韋徴君況詩云云韋墻東避世不婚娶不治生業約亦與之厚者〉。\n"
  },
  {
    "id": 62381,
    "uid": "poem-53-54",
    "chapter": "卷五十三",
    "chapternum": 53,
    "charstyle": "近體詩",
    "title": "觀祈雨",
    "titledesc": "",
    "collection": "",
    "collectiondesc": "",
    "poemindex": 54,
    "author": "李約",
    "content": "桑條無葉土生烟，簫鼓迎龍土廟前。\n朱門幾處看歌舞，猶恐春隂咽管絃。\n"
  },
  {
    "id": 62382,
    "uid": "poem-53-55",
    "chapter": "卷五十三",
    "chapternum": 53,
    "charstyle": "古體詩",
    "title": "買花謠",
    "titledesc": "",
    "collection": "",
    "collectiondesc": "",
    "poemindex": 55,
    "author": "劉言史",
    "content": "杜陵村人不田穡，入谷經谿復縁壁。\n每至南山草木春，即向侯家取金碧。\n幽艷凝花春景曙，採來移得將何處。\n蜨惜芳叢送下山，尋斷孤香始囘去。\n豪少居連鳷鵲東，千金使買一株紅。\n院多花少栽未得，零落緑娥纎指中。\n咸陽親戚長安里，無限將金買花子。\n澆紅溼緑千萬家，青絲玉轤聲啞啞。\n"
  },
  {
    "id": 62383,
    "uid": "poem-53-56",
    "chapter": "卷五十三",
    "chapternum": 53,
    "charstyle": "古體詩",
    "title": "觀繩妓〈潞府李相公席上作〉",
    "titledesc": "",
    "collection": "",
    "collectiondesc": "",
    "poemindex": 56,
    "author": "劉言史",
    "content": "泰陵遺樂何最珍，綵繩冉冉天仙人。\n廣塲寒食風日好，百夫伐鼓錦臂新。\n銀畫青綃扶雲髪，髙處綺羅香更切。\n重肩接立三四層，著屐背行仍應節。\n兩邉圓劍漸相迎，側身交步何輕盈。\n閃然欲落却收得，萬人肉上寒毛生。\n危機險勢無不有，倒掛纎腰學垂栁。\n下來一一芙蓉姿，粉薄鈿稀態轉竒。\n坐中還有沾巾者，曾見明皇初敎時。\n"
  },
  {
    "id": 62384,
    "uid": "poem-53-57",
    "chapter": "卷五十三",
    "chapternum": 53,
    "charstyle": "古體詩",
    "title": "王中丞宅夜觀舞胡騰〈王中丞武俊也〉",
    "titledesc": "",
    "collection": "",
    "collectiondesc": "",
    "poemindex": 57,
    "author": "劉言史",
    "content": "石國胡兒人見少，蹲舞樽前急如鳥。\n織成蕃帽虚頂尖，細𬇇胡衫雙袖小。\n手中抛下葡萄盞，西顧忽思鄉路遠。\n跳身轉轂寶帶鳴，弄脚繽紛錦靴軟。\n四座無言皆瞪目，横笛琵琶遍頭促。\n亂騰新毯雪朱毛，傍拂輕花下紅燭。\n酒䦨舞罷絲管絶，木棉花西見殘月。\n"
  },
  {
    "id": 62385,
    "uid": "poem-53-58",
    "chapter": "卷五十三",
    "chapternum": 53,
    "charstyle": "近體詩",
    "title": "題茅山仙臺藥院",
    "titledesc": "",
    "collection": "",
    "collectiondesc": "",
    "poemindex": 58,
    "author": "劉言史",
    "content": "擾擾浮生外，華陽一洞春。\n道書金字小，仙圃玉苗新。\n芝草迎飛燕，桃花笑俗人。\n樓臺爭聳漢，雞犬亦嫌秦。\n願得青芽散，長年住此身。\n"
  },
  {
    "id": 62386,
    "uid": "poem-53-59",
    "chapter": "卷五十三",
    "chapternum": 53,
    "charstyle": "近體詩",
    "title": "長門怨",
    "titledesc": "",
    "collection": "",
    "collectiondesc": "",
    "poemindex": 59,
    "author": "劉言史",
    "content": "獨坐鑪邉結怨愁，暫時恩去亦難留。\n手持金筯垂紅淚，亂撥寒灰不舉頭。\n"
  },
  {
    "id": 62387,
    "uid": "poem-53-60",
    "chapter": "卷五十三",
    "chapternum": 53,
    "charstyle": "近體詩",
    "title": "題十三弟竹園",
    "titledesc": "",
    "collection": "",
    "collectiondesc": "",
    "poemindex": 60,
    "author": "劉言史",
    "content": "繞屋扶疎聳翠莖，苔滋粉澲有幽情。\n丹陽萬户春光靜，獨自君家秋雨聲。\n"
  },
  {
    "id": 62388,
    "uid": "poem-53-61",
    "chapter": "卷五十三",
    "chapternum": 53,
    "charstyle": "近體詩",
    "title": "贈成錬師",
    "titledesc": "",
    "collection": "",
    "collectiondesc": "",
    "poemindex": 61,
    "author": "劉言史",
    "content": "花冠蕋帔色嬋娟，一曲清簫凌紫烟。\n不知今日重來意，更住人間幾百年。\n"
  },
  {
    "id": 62389,
    "uid": "poem-53-62",
    "chapter": "卷五十三",
    "chapternum": 53,
    "charstyle": "近體詩",
    "title": "贈成錬師",
    "titledesc": "",
    "collection": "",
    "collectiondesc": "",
    "poemindex": 62,
    "author": "劉言史",
    "content": "黄昏騎得下天龍，廵遍茅山數十峯。\n采芝却到蓬萊上，花裏猶殘碧玉鐘。\n"
  },
  {
    "id": 62390,
    "uid": "poem-53-63",
    "chapter": "卷五十三",
    "chapternum": 53,
    "charstyle": "近體詩",
    "title": "贈成錬師",
    "titledesc": "",
    "collection": "",
    "collectiondesc": "",
    "poemindex": 63,
    "author": "劉言史",
    "content": "等閒何處得靈方，丹臉雲鬟日月長。\n大羅過却三千嵗，更向人間魅阮郎。\n"
  },
  {
    "id": 62391,
    "uid": "poem-53-64",
    "chapter": "卷五十三",
    "chapternum": 53,
    "charstyle": "近體詩",
    "title": "贈成錬師",
    "titledesc": "",
    "collection": "",
    "collectiondesc": "",
    "poemindex": 64,
    "author": "劉言史",
    "content": "曽隨阿母漢宫齋，鳯駕龍軿列御堦。\n當時白燕無尋處，今日雲鬟見玉釵。\n"
  },
  {
    "id": 62392,
    "uid": "poem-53-65",
    "chapter": "卷五十三",
    "chapternum": 53,
    "charstyle": "近體詩",
    "title": "看山木𤓰花",
    "titledesc": "",
    "collection": "",
    "collectiondesc": "",
    "poemindex": 65,
    "author": "劉言史",
    "content": "裛露凝氛紫艷新，千般婉娜不勝春。\n年年此樹花開日，出盡丹陽郭裏人。\n"
  },
  {
    "id": 62393,
    "uid": "poem-53-66",
    "chapter": "卷五十三",
    "chapternum": 53,
    "charstyle": "近體詩",
    "title": "尋花",
    "titledesc": "",
    "collection": "",
    "collectiondesc": "",
    "poemindex": 66,
    "author": "劉言史",
    "content": "遊春未足春將度，訪紫尋紅少在家。\n借問流鶯與飛蜨，不知何處有幽花。\n"
  },
  {
    "id": 62394,
    "uid": "poem-53-67",
    "chapter": "卷五十三",
    "chapternum": 53,
    "charstyle": "古體詩",
    "title": "宿裴有書齋",
    "titledesc": "",
    "collection": "",
    "collectiondesc": "",
    "poemindex": 67,
    "author": "李觀",
    "content": "卧君山窻下，山鳥與我言。\n清風何颼飀，松栢中夜繁。\n久遊失歸趣，宿此似故園。\n林烟横近郊，谿月落古原。\n穉子不待曉，花間出柴門。\n"
  },
  {
    "id": 62395,
    "uid": "poem-53-68",
    "chapter": "卷五十三",
    "chapternum": 53,
    "charstyle": "近體詩",
    "title": "贈藥山髙僧惟儼",
    "titledesc": "",
    "collection": "",
    "collectiondesc": "",
    "poemindex": 68,
    "author": "李翺",
    "content": "錬得身形似鶴形，千株松下兩函經。\n我來問道無餘説，雲在青天水在瓶〈傳燈録翺問儼如何是道儼云雲在天水在瓶翺因述詩云云〉。\n"
  },
  {
    "id": 62396,
    "uid": "poem-53-69",
    "chapter": "卷五十三",
    "chapternum": 53,
    "charstyle": "近體詩",
    "title": "再贈",
    "titledesc": "",
    "collection": "",
    "collectiondesc": "",
    "poemindex": 69,
    "author": "李翺",
    "content": "選得幽居愜野情，終年無送亦無迎。\n有時直上孤峯頂，月下披雲嘯一聲〈𫝊燈録云儼嘗登山徑行忽雲開見月大笑一聲澧陽九十里皆聞翺再贈云〉。\n"
  },
  {
    "id": 62397,
    "uid": "poem-53-70",
    "chapter": "卷五十三",
    "chapternum": 53,
    "charstyle": "近體詩",
    "title": "南至隔仗望含元殿香爐",
    "titledesc": "",
    "collection": "",
    "collectiondesc": "",
    "poemindex": 70,
    "author": "崔立之",
    "content": "千官望長至，萬國拜含元。\n隔仗爐光出，浮霜烟氣翻。\n飄飄縈内殿，漠漠澹前軒。\n聖日開如捧，卿雲近欲渾。\n輪囷灑宫闕，蕭索散乾坤。\n願倚天風便，披香奉至尊。\n"
  },
  {
    "id": 62398,
    "uid": "poem-53-71",
    "chapter": "卷五十三",
    "chapternum": 53,
    "charstyle": "古體詩",
    "title": "浯溪石間詩為元結而作",
    "titledesc": "",
    "collection": "",
    "collectiondesc": "",
    "poemindex": 71,
    "author": "皇甫湜",
    "content": "次山有文章，可惋只在碎。\n然長于指叙，約潔多餘態。\n心語適相應，出語多分外。\n於諸作者間，拔㦸成一隊。\n中行雖富劇，粹美君可葢。\n子昻感遇佳，未若君雅裁。\n退之全而神，上與千載對。\n李杜才海翻，髙下非可槩。\n文於一氣間，為物莫與大。\n先王路不荒，豈不仰吾輩。\n石屏立衙衙，溪口揚素瀨。\n我思何人知，徙倚如有待。\n"
  }
]