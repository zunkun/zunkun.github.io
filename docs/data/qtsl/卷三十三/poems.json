[{"author":"杜甫","charstyle":"近體詩","content":"支離東北風塵際，漂泊西南天地間。\n三峽樓臺淹日月，五溪衣服共雲山。\n羯胡事主終無賴，詞客哀時且未還。\n庾信平生最蕭瑟，暮年詩賦動江闗。\n","id":60407,"chapter":"卷三十三","chapternum":33,"title":"詠懷古跡","titledesc":"","collection":"","collectiondesc":"","poemindex":1},{"author":"杜甫","charstyle":"近體詩","content":"揺落深知宋玉悲，風流儒雅亦吾師。\n悵望千秋一灑淚，蕭條異代不同時。\n江山故宅空文藻，雲雨荒臺豈夢思。\n最是楚宫俱泯滅，舟人指㸃到今疑。\n","id":60408,"chapter":"卷三十三","chapternum":33,"title":"詠懷古跡","titledesc":"","collection":"","collectiondesc":"","poemindex":2},{"author":"杜甫","charstyle":"近體詩","content":"羣山萬壑赴荆門，生長明妃尚有村。\n一去紫臺連朔漠，獨留青塜向黄昏。\n畵圖省識春風面，環珮空歸月夜魂。\n千載琵琶作胡語，分明怨恨曲中論。\n","id":60409,"chapter":"卷三十三","chapternum":33,"title":"詠懷古跡","titledesc":"","collection":"","collectiondesc":"","poemindex":3},{"author":"杜甫","charstyle":"近體詩","content":"蜀主窺呉幸三峽，崩年亦在永安宫。\n翠華想像空山裏，玉殿虚無野寺中。\n古廟杉松巢水鶴，歲時伏臘走村翁。\n武侯祠屋常鄰近，一體君臣祭祀同。\n","id":60410,"chapter":"卷三十三","chapternum":33,"title":"詠懷古跡","titledesc":"","collection":"","collectiondesc":"","poemindex":4},{"author":"杜甫","charstyle":"近體詩","content":"諸葛大名垂宇宙，宗臣遺像肅清髙。\n三分割據紆籌䇿，萬古雲霄一羽毛。\n伯仲之間見伊吕，指揮若定失蕭曹。\n運移漢祚難恢復，志決身殱軍務勞。\n","id":60411,"chapter":"卷三十三","chapternum":33,"title":"詠懷古跡","titledesc":"","collection":"","collectiondesc":"","poemindex":5},{"author":"杜甫","charstyle":"近體詩","content":"漢朝陵墓對南山，胡鹵千秋尚入闗。\n昨日玉魚䝉葬地，早時金盌出人間。\n見愁汗馬西戎逼，曽閃朱旗北斗殷。\n多少材官守涇渭，將軍且莫破愁顔。\n","id":60412,"chapter":"卷三十三","chapternum":33,"title":"諸將","titledesc":"","collection":"","collectiondesc":"","poemindex":6},{"author":"杜甫","charstyle":"近體詩","content":"韓公本意築三城，擬絶天驕拔漢旌。\n豈謂盡煩回紇馬，翻然逺救朔方兵。\n胡來不覺潼闗隘，龍起猶聞晉水清。\n獨使至尊憂社稷，諸君何以答昇平〈箋曰當景龍之時張仁願築城胡腹中制其南牧猶以狼居澣海絶幕未空為恨不及百年而禄山作逆回鶻助順堂堂中夏借力於彼以資匡復國勢之寖衰如此邉事之倒置如此不亦傷乎是以悲潼闗之失隘思唐堯之一旅勸勉河北諸將不應無韓公之老謀而以賊遺君父也往余沿襲舊聞謂責諸將不應借助於回紇當盜發幽陵天子西走汾陽提朔方孤軍轉戰逐北香積之翦伏西嶺之却迴非回紇恊力奮擊或出其背或出其後勝負未決兩都之收復未可知也當此之時能預料其怙恩肆掠逆而拒之乎魏勃曰失火之家當先白大人後救火乎此切諭也故吾謂豈謂盡煩云云乃俯仰感嘆之詞非以是為謀國不臧而有所彈刺也有言末章二句屬勸勉汾陽之詞汾陽自相州罷歸部曲離散承詔日麾下才數十騎僅免於朝㤙元振交口訾嚙少陵於此時惜之可也訟之可也又何庸執三寸之管把其短長乎新書亦謂太宗能用突厥而肅宗不能用回紇兎園書生不識世務鈔略論斷妄談兵事如此類者皆可以一笑也〉。\n","id":60413,"chapter":"卷三十三","chapternum":33,"title":"諸將","titledesc":"","collection":"","collectiondesc":"","poemindex":7},{"author":"杜甫","charstyle":"近體詩","content":"洛陽宫殿化為烽，休道秦闗百二重。\n滄海未全歸禹貢，薊門何處盡堯卦。\n朝廷衮職雖多預，天下軍儲不自供。\n稍喜臨邉王相國，肯銷金甲事春農〈箋曰此責朝廷之大臣出將者也將相大臣當安危重任不思何以歸職貢復封疆補衮職於朝廷供軍儲於天下如王縉者不過募耕勸農修承平有司之職業而已曰稍喜者蓋深致不滿之意非褒詞也朝廷衮職思得中興賢佐如仲山甫以補衮闕非尋常諫諍之謂也〉。\n","id":60414,"chapter":"卷三十三","chapternum":33,"title":"諸將","titledesc":"","collection":"","collectiondesc":"","poemindex":8},{"author":"杜甫","charstyle":"近體詩","content":"迴首扶桑銅柱標，冥冥氛祲未全銷。\n越裳翡翠無消息，南海明珠乆寂寥。\n殊錫曽為大司馬，總戎皆挿侍中貂。\n炎風朔雪天王地，只在忠良翊聖朝〈箋曰此深戒朝廷不當使中官出將也楊思朂討安南五溪殘酷好殺故越裳不貢吕太一收珠南海阻兵作亂故南海不靖李輔國以中官拜大司馬所謂殊錫也魚朝㤙等以中官為觀軍容使所謂總戎也炎風朔雪皆天王之地只當精求忠良以翊聖朝安得偏信一二中人據將帥之重任自取潰僨乎肅代間國勢衰弱不復再振其根本胥在於此斯豈非忠規切諫救世之針藥與〉。\n","id":60415,"chapter":"卷三十三","chapternum":33,"title":"諸將","titledesc":"","collection":"","collectiondesc":"","poemindex":9},{"author":"杜甫","charstyle":"近體詩","content":"錦江春色逐人來，巫峽清秋萬壑哀。\n正憶往時嚴僕射，共迎中使望鄉臺。\n主恩前後三持節，軍令分明數舉杯。\n西蜀地形天下險，安危須仗出羣材〈箋曰此言蜀中將帥也崔旰殺郭英乂栢茂林李昌䕫楊子琳舉兵討旰蜀中大亂杜鴻漸受命鎮蜀畏旰數薦于朝請以節制讓旰茂琳等各為本州刺史上不得已從之鴻漸以宰相兼成都尹劍南東西川副元帥主恩隆于嚴武而畏怯憚旰反委以任日置酒髙㑹姑息養亂有媿前鎮多矣公詩標巫峽錦江指西蜀之地形也曰正憶曰徃時感今而指昔也主恩則是而軍令則非昔人之三杯何如今人之縱飲如武者真出羣之材安危可寄而今非其人可知也公身居蜀中而風刺出鎮之宗衮故指逺而詞文如此 韓純玉曰首章責諸將之防邊者次章責諸將之用回紇者三章刺大臣之出將者四章戒中官之出將者末章則因身在蜀中而婉刺鎮蜀之將也故捴命其題曰諸將〉。\n","id":60416,"chapter":"卷三十三","chapternum":33,"title":"諸將","titledesc":"","collection":"","collectiondesc":"","poemindex":10},{"author":"杜甫","charstyle":"近體詩","content":"露下天髙秋水清，空山獨夜旅魂驚。\n疎燈自照孤帆宿，新月猶懸雙杵鳴。\n南菊再逢人卧病，北書不至雁無情。\n步檐倚杖看牛斗，銀漢遥應接鳯城。\n","id":60417,"chapter":"卷三十三","chapternum":33,"title":"夜","titledesc":"","collection":"","collectiondesc":"","poemindex":11},{"author":"杜甫","charstyle":"近體詩","content":"卧病擁塞在峽中，瀟湘洞庭虛映空。\n楚天不斷四時雨，巫峽常吹千里風。\n沙上草閣栁新闇，城邊野池蓮欲紅。\n暮春鴛鷺立洲渚，挾子飜飛還一叢。\n","id":60418,"chapter":"卷三十三","chapternum":33,"title":"暮春","titledesc":"","collection":"","collectiondesc":"","poemindex":12},{"author":"杜甫","charstyle":"近體詩","content":"楚王宫北正黄昏，白帝城西過雨痕。\n返照入江翻石壁，歸雲擁樹失山村。\n衰年肺病唯髙枕，絶塞愁時早閉門。\n不可久留豺虎亂，南方實有未招魂。\n","id":60419,"chapter":"卷三十三","chapternum":33,"title":"返照","titledesc":"","collection":"","collectiondesc":"","poemindex":13},{"author":"杜甫","charstyle":"近體詩","content":"重陽獨酌盃中酒，抱病起登江上臺。\n竹葉於人既無分，菊花從此不須開。\n殊方日落玄猿哭，舊國霜前白雁來。\n弟妺蕭條各何往，干戈衰謝兩相催。\n","id":60420,"chapter":"卷三十三","chapternum":33,"title":"九日","titledesc":"","collection":"","collectiondesc":"","poemindex":14},{"author":"杜甫","charstyle":"近體詩","content":"年年至日長為客，忽忽窮愁泥殺人。\n江上形容吾獨老，天邊風俗自相親。\n杖藜雪後臨丹壑，鳴玉朝來散紫宸。\n心折此時無一寸，路迷何處見三秦。\n","id":60421,"chapter":"卷三十三","chapternum":33,"title":"冬至","titledesc":"","collection":"","collectiondesc":"","poemindex":15},{"author":"杜甫","charstyle":"近體詩","content":"天時人事日相催，冬至陽生春又來。\n刺繡五紋添弱線，吹葭六琯動浮灰。\n岸容待臘將舒栁，山意衝寒欲放梅。\n雲物不殊鄉國異，教兒且覆掌中杯。\n","id":60422,"chapter":"卷三十三","chapternum":33,"title":"小至","titledesc":"","collection":"","collectiondesc":"","poemindex":16},{"author":"杜甫","charstyle":"近體詩","content":"曾為掾吏趨三輔，憶在潼闗詩興多。\n巫峽忽如瞻華岳，蜀江猶似見黄河。\n舟中得病移衾枕，洞口經春長薜蘿。\n形勝有餘風土惡，㡬時迴首一髙歌。\n","id":60423,"chapter":"卷三十三","chapternum":33,"title":"覽物","titledesc":"","collection":"","collectiondesc":"","poemindex":17},{"author":"杜甫","charstyle":"近體詩","content":"江草日日喚愁生，巫峽泠冷非世情。\n盤渦鷺浴底心性，獨樹花發自分明。\n十年戎馬暗萬國，異域賔客老孤城。\n渭水秦山得見否，人今罷病虎縱横。\n","id":60424,"chapter":"卷三十三","chapternum":33,"title":"愁〈強戯為吳體〉","titledesc":"","collection":"","collectiondesc":"","poemindex":18},{"author":"杜甫","charstyle":"近體詩","content":"二月饒睡昏昏然，不獨夜短晝分眠。\n桃花氣暖眼自醉，春渚日落夢相牽。\n故鄉門巷荆棘底，中原君臣豺虎邊。\n安得務農息戰鬬，普天無吏横索錢。\n","id":60425,"chapter":"卷三十三","chapternum":33,"title":"晝夢","titledesc":"","collection":"","collectiondesc":"","poemindex":19},{"author":"杜甫","charstyle":"近體詩","content":"暮春三月巫峽長，皛皛行雲浮日光。\n雷聲忽送千峯雨，花氣渾如百和香。\n黄鶯過水翻迴去，燕子銜泥濕不妨。\n飛閣捲簾圖畵裏，虛無只少對瀟湘。\n","id":60426,"chapter":"卷三十三","chapternum":33,"title":"即事","titledesc":"","collection":"","collectiondesc":"","poemindex":20},{"author":"杜甫","charstyle":"近體詩","content":"天畔羣山孤草亭，江中風浪雨冥冥。\n一雙白魚不受釣，三寸黄柑猶自青。\n多病馬卿無日起，窮途阮籍㡬時醒。\n未聞細栁散金甲，腸斷秦川流濁涇。\n","id":60427,"chapter":"卷三十三","chapternum":33,"title":"即事","titledesc":"","collection":"","collectiondesc":"","poemindex":21},{"author":"杜甫","charstyle":"近體詩","content":"汝迎妻子逹荆州，消息真傳解我憂。\n鴻雁影來連峽内，鶺鴒飛急到沙頭。\n嶢關險路今虛逺，禹鑿寒江正穏流。\n朱紱即當隨綵鷁，青春不假報黄牛。\n","id":60428,"chapter":"卷三十三","chapternum":33,"title":"舍弟觀赴藍田取妻子到江陵喜寄","titledesc":"","collection":"","collectiondesc":"","poemindex":22},{"author":"杜甫","charstyle":"近體詩","content":"馬度秦闗雪正深，北來肌骨苦寒侵。\n他鄉就我生春色，故國移居見客心。\n剰欲提㩦如意舞，喜多行坐白頭吟。\n廵簷索共梅花笑，冷蘂疎枝半不禁。\n","id":60429,"chapter":"卷三十三","chapternum":33,"title":"舍弟觀赴藍田取妻子到江陵喜寄","titledesc":"","collection":"","collectiondesc":"","poemindex":23},{"author":"杜甫","charstyle":"近體詩","content":"庾信羅含俱有宅，春來秋去作誰家。\n短牆若在從殘草，喬木如存可假花。\n卜築應同蔣詡徑，為園須似邵平\ud851。\n\udcf0比年病酒開㳙，滴弟勸兄酬何怨。\n","id":60430,"chapter":"卷三十三","chapternum":33,"title":"舍弟觀赴藍田取妻子到江陵喜寄","titledesc":"","collection":"","collectiondesc":"","poemindex":24},{"author":"杜甫","charstyle":"近體詩","content":"春雨闇闇塞峽中，早晩來自楚王宫。\n亂波分披已打岸，弱雲狼籍不禁風。\n寵光蕙葉與多碧，㸃注桃花舒小紅。\n谷口子真正憶汝，岸髙瀼滑限西東。\n","id":60431,"chapter":"卷三十三","chapternum":33,"title":"江雨有懷鄭典設","titledesc":"","collection":"","collectiondesc":"","poemindex":25},{"author":"杜甫","charstyle":"近體詩","content":"髙棟層軒已自涼，秋風此日灑衣裳。\n翛然欲下隂山雪，不去非無漢署香。\n絶壁過雲開錦繡，疎松夾水奏笙簧。\n看君宜著王喬履，真賜還疑出尚方〈終明府功曹也兼攝奉節令故有此句佇觀奏即真也〉。\n","id":60432,"chapter":"卷三十三","chapternum":33,"title":"七月一日題終明府水樓","titledesc":"","collection":"","collectiondesc":"","poemindex":26},{"author":"杜甫","charstyle":"近體詩","content":"宓子彈琴邑宰日，終軍棄繻英妙時。\n承家節操尚不泯，為政風流今在兹。\n可憐賔客盡傾蓋，何處老翁來賦詩。\n楚江巫峽半雲雨，清簟疎簾看奕碁。\n","id":60433,"chapter":"卷三十三","chapternum":33,"title":"七月一日題終明府水樓","titledesc":"","collection":"","collectiondesc":"","poemindex":27},{"author":"杜甫","charstyle":"近體詩","content":"堂前撲棗任西鄰，無食無兒一婦人。\n不為困窮寧有此，秖縁恐懼轉須親。\n即防逺客雖多事，使挿疎籬却甚真。\n已訴徴求貧到骨，正思戎馬淚盈巾。\n","id":60434,"chapter":"卷三十三","chapternum":33,"title":"又呈呉郎","titledesc":"","collection":"","collectiondesc":"","poemindex":28},{"author":"杜甫","charstyle":"近體詩","content":"南極老人自有星，北山移文誰勒銘。\n徴君已去獨松菊，哀壑無光留户庭。\n予見亂離不得已，子知出處必須經。\n髙車駟馬帶傾覆，悵望秋天虚翠屏〈韓純玉曰此詩明是譏諷語嘆山人之不終隠也其曰徴君已去哀壑無光帶傾覆虛翠屏已是一篇北山移文矣〉。\n","id":60435,"chapter":"卷三十三","chapternum":33,"title":"覃山人隱居","titledesc":"","collection":"","collectiondesc":"","poemindex":29},{"author":"杜甫","charstyle":"近體詩","content":"青簾白舫益州來，巫峽秋濤天地廻。\n石出倒聽楓葉下，櫓揺背指菊花開。\n貪趨相府今晨發，恐失佳期後命催。\n南極一星朝北斗，五雲多處是三台。\n","id":60436,"chapter":"卷三十三","chapternum":33,"title":"送李八秘書赴杜相公幕","titledesc":"","collection":"","collectiondesc":"","poemindex":30},{"author":"杜甫","charstyle":"近體詩","content":"令弟尚為蒼水使，名家莫出杜陵人。\n比來相國兼安蜀，歸赴朝廷已入秦。\n捨舟䇿馬論兵地，拖玉腰金報主身。\n莫度清秋吟蟋蟀，早聞黄閣畵麒麟。\n","id":60437,"chapter":"卷三十三","chapternum":33,"title":"季夏送鄉弟韶陪黄門從叔朝謁","titledesc":"","collection":"","collectiondesc":"","poemindex":31},{"author":"杜甫","charstyle":"近體詩","content":"巫山秋夜螢火飛，簾疎巧入坐人衣。\n忽驚屋裏琴書冷，復亂簷邊星宿稀。\n却繞井欄添箇箇，偶經花蘂弄輝輝。\n滄江白髪愁看汝，來歳如今歸未歸。\n","id":60438,"chapter":"卷三十三","chapternum":33,"title":"見螢火","titledesc":"","collection":"","collectiondesc":"","poemindex":32},{"author":"杜甫","charstyle":"近體詩","content":"吹笛秋山風月清，誰家巧作斷腸聲。\n風飄律吕相和切，月傍闗山幾處明。\n胡騎中宵堪北走，武陵一曲想南征。\n故園楊栁今揺落，何得愁中却盡生。\n","id":60439,"chapter":"卷三十三","chapternum":33,"title":"吹笛","titledesc":"","collection":"","collectiondesc":"","poemindex":33},{"author":"杜甫","charstyle":"近體詩","content":"雪飛玉立盡清秋，不惜竒毛恣逺遊。\n在野只教心力破，于人何事網羅求。\n一生自獵知無敵，百中爭能恥下鞲。\n鵬礙九天須却避，兎藏三穴莫深憂。\n","id":60440,"chapter":"卷三十三","chapternum":33,"title":"見王監兵馬使說近山有白黒二鷹羅者久取竟未能得王以為毛骨有異他鷹恐臘後春生鶱飛避暖勁翮思秋之甚眇不可見請余賦詩","titledesc":"","collection":"","collectiondesc":"","poemindex":34},{"author":"杜甫","charstyle":"近體詩","content":"黒鷹不省人間有，度海疑從北極來。\n正翮摶風超紫塞，立冬幾夜宿陽臺。\n虞羅自各虚施巧，春雁同歸必見猜。\n萬里寒空祇一日，金眸玉爪不凡材。\n","id":60441,"chapter":"卷三十三","chapternum":33,"title":"見王監兵馬使說近山有白黒二鷹羅者久取竟未能得王以為毛骨有異他鷹恐臘後春生鶱飛避暖勁翮思秋之甚眇不可見請余賦詩","titledesc":"","collection":"","collectiondesc":"","poemindex":35},{"author":"杜甫","charstyle":"近體詩","content":"此日此時人共得，一談一笑俗相㸔。\n尊前栢葉休隨猶，勝裏金花巧耐寒。\n佩劍衝星聊暫拔，匣琴流水自須彈。\n早春重引江湖興，直道無憂行路難。\n","id":60442,"chapter":"卷三十三","chapternum":33,"title":"人日","titledesc":"","collection":"","collectiondesc":"","poemindex":36},{"author":"杜甫","charstyle":"近體詩","content":"中丞問俗畵熊頻，愛弟傳書彩鷁新。\n遷轉五州防禦使，起居八座太夫人。\n楚宫臘送荆門水，白帝雲偷碧海春。\n報與恵連詩不惜，知吾斑鬢總如銀。\n","id":60443,"chapter":"卷三十三","chapternum":33,"title":"奉送蜀州栢二别駕將中丞命赴江陵起居衛尚書太夫人因示從弟行軍司馬佐","titledesc":"","collection":"","collectiondesc":"","poemindex":37},{"author":"杜甫","charstyle":"近體詩","content":"衰年正苦病侵凌，首夏何須氣鬰蒸。\n大水淼茫炎海接，竒峯硉兀火雲升。\n思霑道暍黄梅雨，敢望宫恩玉井氷。\n不是尚書期不顧，山隂野雪興難乗。\n","id":60444,"chapter":"卷三十三","chapternum":33,"title":"多病執熱奉懷李尚書","titledesc":"","collection":"","collectiondesc":"","poemindex":38},{"author":"杜甫","charstyle":"近體詩","content":"樓上炎天氷雪生，髙飛燕雀賀新成。\n碧𥦗宿霧濛濛，濕朱栱浮雲細細。\n輕杖鉞褰帷瞻具，美投壺散帙有餘。\n清自公多暇延參，佐江漢風流萬古。\n","id":60445,"chapter":"卷三十三","chapternum":33,"title":"江陵節度陽城郡王新樓成王請嚴侍御判官賦七字句同作","titledesc":"","collection":"","collectiondesc":"","poemindex":39},{"author":"杜甫","charstyle":"近體詩","content":"西北樓成雄楚都，逺開山岳散江湖。\n二儀清濁還髙下，三伏炎蒸定有無。\n推轂㡬年唯鎮靜，曳裾終日盛文儒。\n白頭授簡焉能賦，愧似相如為大夫。\n","id":60446,"chapter":"卷三十三","chapternum":33,"title":"又作此奉衛王","titledesc":"","collection":"","collectiondesc":"","poemindex":40},{"author":"杜甫","charstyle":"近體詩","content":"霜黄碧梧白鶴棲，城上擊柝復烏啼。\n客子入門月皎皎，誰家搗練風凄凄。\n南渡桂水闕舟檝，北歸秦川多鼓鞞。\n年過半百不稱意，明日看雲還杖藜。\n","id":60447,"chapter":"卷三十三","chapternum":33,"title":"暮歸","titledesc":"","collection":"","collectiondesc":"","poemindex":41},{"author":"杜甫","charstyle":"近體詩","content":"逍遥公後世多賢，送爾維舟惜此筵。\n念我能書數字至，將詩不必萬人傳。\n時危兵甲黄塵裏，日短江湖白髪前。\n古往今來皆涕淚，斷腸分手各風煙。\n","id":60448,"chapter":"卷三十三","chapternum":33,"title":"公安送韋二少府匡賛","titledesc":"","collection":"","collectiondesc":"","poemindex":42},{"author":"杜甫","charstyle":"近體詩","content":"北城擊柝復欲罷，東方明星亦不遲。\n鄰雞野哭如昨日，物色生態能㡬時。\n舟檝眇然自此去，江湖逺適無前期。\n出門轉盼已陳迹，藥餌扶吾隨所之。\n","id":60449,"chapter":"卷三十三","chapternum":33,"title":"曉發公安","titledesc":"","collection":"","collectiondesc":"","poemindex":43},{"author":"杜甫","charstyle":"近體詩","content":"湖南為客動經春，燕子啣泥兩度新。\n舊入故園常識主，如今社日逺看人。\n可憐處處巢君室，何異飄飄託此身。\n暫語船檣還起去，穿花落水益霑巾。\n","id":60450,"chapter":"卷三十三","chapternum":33,"title":"燕子來舟中作","titledesc":"","collection":"","collectiondesc":"","poemindex":44},{"author":"杜甫","charstyle":"近體詩","content":"佳辰强飯食猶寒，隱几蕭條戴鶡冠。\n春水船如天上坐，老年花似霧中看。\n姢姢戱蝶過閒幔，片片輕鷗下急湍。\n雲白山青萬餘里，愁看直北是長安。\n","id":60451,"chapter":"卷三十三","chapternum":33,"title":"小寒食舟中作","titledesc":"","collection":"","collectiondesc":"","poemindex":45},{"author":"杜甫","charstyle":"近體詩","content":"鄉里衣冠不乏賢，杜陵韋曲未央前。\n爾家最近魁三象，時論同歸尺五天。\n北走闗山開雨雪，南遊花栁塞雲煙。\n洞庭春色悲公子，蝦菜忘歸范蠡船。\n","id":60452,"chapter":"卷三十三","chapternum":33,"title":"贈韋七賛善","titledesc":"","collection":"","collectiondesc":"","poemindex":46},{"author":"杜甫","charstyle":"近體詩","content":"才微歲老尚虚名，卧病江湖春復生。\n藥裹闗心詩總廢，花枝照眼句還成。\n只同燕石能星隕，自得隋珠覺夜明。\n喬口橘洲風浪促，繫帆何惜片時程。\n","id":60453,"chapter":"卷三十三","chapternum":33,"title":"酬郭十五判官","titledesc":"","collection":"","collectiondesc":"","poemindex":47},{"author":"杜甫","charstyle":"近體詩","content":"江浦雷聲喧昨夜，春城雨色動微寒。\n黄鸝並坐交愁濕，白鷺羣飛大劇乾。\n晚節漸於詩律細，誰家數去酒盃寛。\n惟君醉愛清狂客，百遍相看意未䦨。\n","id":60454,"chapter":"卷三十三","chapternum":33,"title":"遣悶戯呈路十九曹長","titledesc":"","collection":"","collectiondesc":"","poemindex":48},{"author":"杜甫","charstyle":"近體詩","content":"雙峰寂寂對春臺，萬竹青青照客杯。\n細草留連侵坐軟，殘花悵望近人開。\n同舟昨日何由得，並馬今朝未擬迴。\n直到綿州始分首，江邊樹裏共誰來。\n","id":60455,"chapter":"卷三十三","chapternum":33,"title":"送辛貟外","titledesc":"","collection":"","collectiondesc":"","poemindex":49},{"author":"杜甫","charstyle":"近體詩","content":"朝來新火起新煙湖色春光淨客船繡羽銜花他自得\n紅顔騎竹我無縁胡童結束還難有楚女腰肢亦可憐\n不見定王城舊處長懷賈傅井依然虛霑焦舉為寒食\n實藉嚴君賣卜錢鐘鼎山林各天性濁醪麤飯任吾年\n此身飄泊苦西東右臂偏枯半耳聾寂寂繫舟雙下淚\n悠悠伏枕左書空十年蹴踘將雛逺萬里鞦韆習俗同\n旅雁上雲歸紫塞家人鑚火用青楓秦城樓閣煙花裏\n漢主山河錦繡中風水春來洞庭濶白蘋愁殺白頭翁","id":60456,"chapter":"卷三十三","chapternum":33,"title":"清明二首","titledesc":"","collection":"","collectiondesc":"","poemindex":50},{"author":"杜甫","charstyle":"近體詩","content":"百寳裝腰帶，真珠絡臂鞲。\n笑時花近眼，舞罷錦纒頭。\n","id":60457,"chapter":"卷三十三","chapternum":33,"title":"即事","titledesc":"","collection":"","collectiondesc":"","poemindex":51},{"author":"杜甫","charstyle":"近體詩","content":"遲日江山麗，春風花草香。\n泥融飛燕子，沙暖睡鴛鴦。\n","id":60458,"chapter":"卷三十三","chapternum":33,"title":"絶句","titledesc":"","collection":"","collectiondesc":"","poemindex":52},{"author":"杜甫","charstyle":"近體詩","content":"江碧鳥逾白，山青花欲燃。\n今春看又過，何日是歸年。\n","id":60459,"chapter":"卷三十三","chapternum":33,"title":"絶句","titledesc":"","collection":"","collectiondesc":"","poemindex":53},{"author":"杜甫","charstyle":"近體詩","content":"日出籬東水，雲生舍北泥。\n竹髙鳴翡翠，沙僻舞鵾雞。\n","id":60460,"chapter":"卷三十三","chapternum":33,"title":"絶句","titledesc":"","collection":"","collectiondesc":"","poemindex":54},{"author":"杜甫","charstyle":"近體詩","content":"藹藹花蘂亂，飛飛蜂蝶多。\n幽棲身懶動，客至欲如何。\n","id":60461,"chapter":"卷三十三","chapternum":33,"title":"絶句","titledesc":"","collection":"","collectiondesc":"","poemindex":55},{"author":"杜甫","charstyle":"近體詩","content":"急雨捎溪足，斜暉轉樹腰。\n隔巢黄鳥並，翻藻白魚跳。\n","id":60462,"chapter":"卷三十三","chapternum":33,"title":"絶句","titledesc":"","collection":"","collectiondesc":"","poemindex":56},{"author":"杜甫","charstyle":"近體詩","content":"功蓋三分國，名成八陣圖。\n江流石不轉，遺恨失吞呉。\n","id":60463,"chapter":"卷三十三","chapternum":33,"title":"八陣圖","titledesc":"","collection":"","collectiondesc":"","poemindex":57},{"author":"杜甫","charstyle":"近體詩","content":"人煙生處僻，虎跡過新蹄。\n野鶻翻窺草，村船逆上溪。\n","id":60464,"chapter":"卷三十三","chapternum":33,"title":"復愁","titledesc":"","collection":"","collectiondesc":"","poemindex":58},{"author":"杜甫","charstyle":"近體詩","content":"釣艇收緍盡，昏鴉接翅歸。\n月生初學扇，雲細不成衣。\n","id":60465,"chapter":"卷三十三","chapternum":33,"title":"復愁","titledesc":"","collection":"","collectiondesc":"","poemindex":59},{"author":"杜甫","charstyle":"近體詩","content":"漫道春來好，狂風大放顛。\n吹花隨水去，翻却釣魚船。\n","id":60466,"chapter":"卷三十三","chapternum":33,"title":"絶句","titledesc":"","collection":"","collectiondesc":"","poemindex":60},{"author":"杜甫","charstyle":"近體詩","content":"秋來相顧尚飄蓬，未就丹砂媿葛洪。\n痛飲狂歌空度日，飛揚跋扈為誰雄。\n","id":60467,"chapter":"卷三十三","chapternum":33,"title":"贈李白","titledesc":"","collection":"","collectiondesc":"","poemindex":61},{"author":"杜甫","charstyle":"近體詩","content":"莫笑田家老瓦盆，自從盛酒長兒孫。\n傾銀注玉驚人眼，共醉終同卧竹根。\n","id":60468,"chapter":"卷三十三","chapternum":33,"title":"少年行","titledesc":"","collection":"","collectiondesc":"","poemindex":62},{"author":"杜甫","charstyle":"近體詩","content":"錦城絲管日紛紛，半入江風半入雲。\n此曲秖應天上有，人間能得幾回聞。\n","id":60469,"chapter":"卷三十三","chapternum":33,"title":"贈花卿","titledesc":"","collection":"","collectiondesc":"","poemindex":63},{"author":"杜甫","charstyle":"近體詩","content":"馬上誰家白面郎，臨堦下馬坐人床。\n不通姓字麤豪甚，指㸃銀瓶索酒嘗。\n","id":60470,"chapter":"卷三十三","chapternum":33,"title":"少年行","titledesc":"","collection":"","collectiondesc":"","poemindex":64},{"author":"杜甫","charstyle":"近體詩","content":"眼見客愁愁不醒，無賴春色到江亭。\n即遣花開深造次，便覺鶯語太丁寧。\n","id":60471,"chapter":"卷三十三","chapternum":33,"title":"絶句漫興","titledesc":"","collection":"","collectiondesc":"","poemindex":65},{"author":"杜甫","charstyle":"近體詩","content":"手種桃李非無主，野老牆低還是家。\n恰似春風相欺得，夜來吹折數枝花。\n","id":60472,"chapter":"卷三十三","chapternum":33,"title":"絶句漫興","titledesc":"","collection":"","collectiondesc":"","poemindex":66},{"author":"杜甫","charstyle":"近體詩","content":"熟知茅齋絶低小，江上燕子故來頻。\n銜泥㸃汚琴書内，更接飛蟲打著人。\n","id":60473,"chapter":"卷三十三","chapternum":33,"title":"絶句漫興","titledesc":"","collection":"","collectiondesc":"","poemindex":67},{"author":"杜甫","charstyle":"近體詩","content":"二月已破三月來，漸老逢春能幾迴。\n莫思身外無窮事，且盡生前有限杯。\n","id":60474,"chapter":"卷三十三","chapternum":33,"title":"絶句漫興","titledesc":"","collection":"","collectiondesc":"","poemindex":68},{"author":"杜甫","charstyle":"近體詩","content":"腸斷春江欲盡頭，杖藜徐步立芳洲。\n顛狂栁絮隨風去，輕薄桃花逐水流。\n","id":60475,"chapter":"卷三十三","chapternum":33,"title":"絶句漫興","titledesc":"","collection":"","collectiondesc":"","poemindex":69},{"author":"杜甫","charstyle":"近體詩","content":"懶慢無堪不出村，呼兒日在掩柴門。\n蒼苔濁酒林中靜，碧水春風野外昏。\n","id":60476,"chapter":"卷三十三","chapternum":33,"title":"絶句漫興","titledesc":"","collection":"","collectiondesc":"","poemindex":70},{"author":"杜甫","charstyle":"近體詩","content":"糝徑楊花鋪白氈，㸃溪荷葉叠青錢。\n筍根稚子無人見，沙上鳬雛傍母眠。\n","id":60477,"chapter":"卷三十三","chapternum":33,"title":"絶句漫興","titledesc":"","collection":"","collectiondesc":"","poemindex":71},{"author":"杜甫","charstyle":"近體詩","content":"舍西柔桑葉可拈，江畔細麥復纎纎。\n人生㡬何春已夏，不放香醪如蜜甜。\n","id":60478,"chapter":"卷三十三","chapternum":33,"title":"絶句漫興","titledesc":"","collection":"","collectiondesc":"","poemindex":72},{"author":"杜甫","charstyle":"近體詩","content":"隔户楊栁弱嫋嫋，恰似十五女兒腰。\n誰謂朝來不作意，狂風挽斷最長條。\n","id":60479,"chapter":"卷三十三","chapternum":33,"title":"絶句漫興","titledesc":"","collection":"","collectiondesc":"","poemindex":73},{"author":"杜甫","charstyle":"近體詩","content":"江上被花惱不徹，無處告訴只顛狂。\n走覓南鄰愛酒伴，經旬出飲獨空牀〈斛斯融吾酒徒〉。\n","id":60480,"chapter":"卷三十三","chapternum":33,"title":"江畔獨步尋花","titledesc":"","collection":"","collectiondesc":"","poemindex":74},{"author":"杜甫","charstyle":"近體詩","content":"稠花亂蘂裹江濵，行步欹危實怕春。\n詩酒尚堪驅使在，未須料理白頭人。\n","id":60481,"chapter":"卷三十三","chapternum":33,"title":"江畔獨步尋花","titledesc":"","collection":"","collectiondesc":"","poemindex":75},{"author":"杜甫","charstyle":"近體詩","content":"江深竹靜兩三家，多事紅花映白花。\n報荅春光知有處，應須美酒送生涯。\n","id":60482,"chapter":"卷三十三","chapternum":33,"title":"江畔獨步尋花","titledesc":"","collection":"","collectiondesc":"","poemindex":76},{"author":"杜甫","charstyle":"近體詩","content":"東望少城花滿煙，百花髙樓更可憐。\n誰能載酒開金盞，喚取佳人舞繡筵。\n","id":60483,"chapter":"卷三十三","chapternum":33,"title":"江畔獨步尋花","titledesc":"","collection":"","collectiondesc":"","poemindex":77},{"author":"杜甫","charstyle":"近體詩","content":"黄師塔前江水東，春光懶困倚微風。\n桃花一簇開無主，可愛深紅間淺紅。\n","id":60484,"chapter":"卷三十三","chapternum":33,"title":"江畔獨步尋花","titledesc":"","collection":"","collectiondesc":"","poemindex":78},{"author":"杜甫","charstyle":"近體詩","content":"黄四娘家花滿蹊，千朶萬朶壓枝低。\n留連戱蝶時時舞，自在嬌鶯恰恰啼。\n","id":60485,"chapter":"卷三十三","chapternum":33,"title":"江畔獨步尋花","titledesc":"","collection":"","collectiondesc":"","poemindex":79},{"author":"杜甫","charstyle":"近體詩","content":"不是愛花即欲死，只恐花盡老相催。\n繁枝容易紛紛落，嫩葉商量細細開。\n","id":60486,"chapter":"卷三十三","chapternum":33,"title":"江畔獨步尋花","titledesc":"","collection":"","collectiondesc":"","poemindex":80},{"author":"杜甫","charstyle":"近體詩","content":"楸樹馨香倚釣磯，斬新花蘂未應飛。\n不如醉裏風吹盡，可忍醒時雨打稀。\n","id":60487,"chapter":"卷三十三","chapternum":33,"title":"三絶句","titledesc":"","collection":"","collectiondesc":"","poemindex":81},{"author":"杜甫","charstyle":"近體詩","content":"門外鸕鷀去不來，沙頭忽見眼相猜。\n自今已後知人意，一日須來一百回。\n","id":60488,"chapter":"卷三十三","chapternum":33,"title":"三絶句","titledesc":"","collection":"","collectiondesc":"","poemindex":82},{"author":"杜甫","charstyle":"近體詩","content":"無數春笋滿林生，柴門密掩斷人行。\n㑹須上畨看成竹，客至從嗔不出迎。\n","id":60489,"chapter":"卷三十三","chapternum":33,"title":"三絶句","titledesc":"","collection":"","collectiondesc":"","poemindex":83},{"author":"杜甫","charstyle":"近體詩","content":"庾信文章老更成，凌雲健筆意縱横。\n今人嗤㸃流傳賦，不覺前賢畏後生。\n","id":60490,"chapter":"卷三十三","chapternum":33,"title":"戱為六絶句","titledesc":"","collection":"","collectiondesc":"","poemindex":84},{"author":"杜甫","charstyle":"近體詩","content":"楊王盧駱當時體，輕薄為文哂未休。\n爾曹身與名俱滅，不廢江河萬古流。\n","id":60491,"chapter":"卷三十三","chapternum":33,"title":"戱為六絶句","titledesc":"","collection":"","collectiondesc":"","poemindex":85},{"author":"杜甫","charstyle":"近體詩","content":"縱使盧王操翰墨，劣于漢魏近風騷。\n龍文虎脊皆君馭，歴塊過都見爾曹。\n","id":60492,"chapter":"卷三十三","chapternum":33,"title":"戱為六絶句","titledesc":"","collection":"","collectiondesc":"","poemindex":86},{"author":"杜甫","charstyle":"近體詩","content":"才力應難誇數公，凡今誰是出羣雄。\n或看翡翠蘭苕上，未掣鯨魚碧海中。\n","id":60493,"chapter":"卷三十三","chapternum":33,"title":"戱為六絶句","titledesc":"","collection":"","collectiondesc":"","poemindex":87},{"author":"杜甫","charstyle":"近體詩","content":"不薄今人愛古人，清詞麗句必為鄰。\n竊攀屈宋宜方駕，恐與齊梁作後塵。\n","id":60494,"chapter":"卷三十三","chapternum":33,"title":"戱為六絶句","titledesc":"","collection":"","collectiondesc":"","poemindex":88},{"author":"杜甫","charstyle":"近體詩","content":"未及前賢更勿疑，遞相祖述復先誰。\n别裁偽體親風雅，轉益多師是汝師。\n","id":60495,"chapter":"卷三十三","chapternum":33,"title":"戱為六絶句","titledesc":"","collection":"","collectiondesc":"","poemindex":89},{"author":"杜甫","charstyle":"近體詩","content":"雨映行宫辱贈詩，元戎肯赴野人期。\n江邊老病雖無力，強擬晴天理釣絲。\n","id":60496,"chapter":"卷三十三","chapternum":33,"title":"中丞嚴公雨中垂寄見憶一絶奉荅","titledesc":"","collection":"","collectiondesc":"","poemindex":90},{"author":"杜甫","charstyle":"近體詩","content":"幕下郎官安穩無，從來不奉一行書。\n固知貧病人須棄，能使韋郎跡也疎。\n","id":60497,"chapter":"卷三十三","chapternum":33,"title":"投簡梓州幕府兼簡韋十郎官","titledesc":"","collection":"","collectiondesc":"","poemindex":91},{"author":"杜甫","charstyle":"近體詩","content":"秋風嫋嫋動髙旌，玉帳分弓射鹵營。\n已收滴博雲間戍，更奪蓬婆雪外城。\n","id":60498,"chapter":"卷三十三","chapternum":33,"title":"奉和軍城早秋","titledesc":"","collection":"","collectiondesc":"","poemindex":92},{"author":"杜甫","charstyle":"近體詩","content":"堂西長笋别開門，塹北行椒却背村。\n梅熟許同朱老喫，松髙擬對阮生論。\n","id":60499,"chapter":"卷三十三","chapternum":33,"title":"絶句","titledesc":"","collection":"","collectiondesc":"","poemindex":93},{"author":"杜甫","charstyle":"近體詩","content":"欲作魚梁雲復湍，因驚四月雨聲寒。\n青溪先有蛟龍窟，竹石如山不敢安。\n","id":60500,"chapter":"卷三十三","chapternum":33,"title":"絶句","titledesc":"","collection":"","collectiondesc":"","poemindex":94},{"author":"杜甫","charstyle":"近體詩","content":"兩箇黄鸝鳴翠栁，一行白鷺上青天。\n𥦗含西嶺千秋，雪門泊東呉萬里。\n","id":60501,"chapter":"卷三十三","chapternum":33,"title":"絶句","titledesc":"","collection":"","collectiondesc":"","poemindex":95},{"author":"杜甫","charstyle":"近體詩","content":"江月去人只數尺，風燈照夜欲三更。\n沙頭宿鷺聮拳靜，船尾跳魚撥剌鳴。\n","id":60502,"chapter":"卷三十三","chapternum":33,"title":"漫成","titledesc":"","collection":"","collectiondesc":"","poemindex":96},{"author":"杜甫","charstyle":"近體詩","content":"中巴之東巴東山，江水開闢流其間。\n白帝髙為三峽鎮，䕫州險過百牢闗。\n","id":60503,"chapter":"卷三十三","chapternum":33,"title":"䕫州歌","titledesc":"","collection":"","collectiondesc":"","poemindex":97},{"author":"杜甫","charstyle":"近體詩","content":"赤甲白鹽俱刺天，閭閻繚繞接山巔。\n楓林橘樹丹青合，複道重樓錦繡懸。\n","id":60504,"chapter":"卷三十三","chapternum":33,"title":"䕫州歌","titledesc":"","collection":"","collectiondesc":"","poemindex":98},{"author":"杜甫","charstyle":"近體詩","content":"瀼東瀼西一萬家，江北江南春冬花。\n背飛鶴子遺瓊蘂，相趂鳬雛入蔣芽。\n","id":60505,"chapter":"卷三十三","chapternum":33,"title":"䕫州歌","titledesc":"","collection":"","collectiondesc":"","poemindex":99},{"author":"杜甫","charstyle":"近體詩","content":"東屯稻畦一百頃，北有澗水通青苗。\n晴浴狎鷗分處處，雨隨神女下朝朝。\n","id":60506,"chapter":"卷三十三","chapternum":33,"title":"䕫州歌","titledesc":"","collection":"","collectiondesc":"","poemindex":100},{"author":"杜甫","charstyle":"近體詩","content":"蜀麻呉鹽自古通，萬斛之舟行若風。\n長年三老長歌裏，白晝攤錢髙浪中。\n","id":60507,"chapter":"卷三十三","chapternum":33,"title":"䕫州歌","titledesc":"","collection":"","collectiondesc":"","poemindex":101},{"author":"杜甫","charstyle":"近體詩","content":"草閣柴扉星散居，浪翻江黒雨飛初。\n山禽引子哺紅果，溪女得錢留白魚。\n","id":60508,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":102},{"author":"杜甫","charstyle":"近體詩","content":"商湖離别下揚州，憶上西陵故驛樓。\n為問淮南米貴賤，老夫乗興欲東流。\n","id":60509,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":103},{"author":"杜甫","charstyle":"近體詩","content":"一辭故國十經秋，每見秋𤓰憶故。\n丘今日南湖采薇，蕨何人為覓鄭\ud851。\n","id":60510,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":104},{"author":"杜甫","charstyle":"近體詩","content":"沈范早知何水部，曹劉不待薛郎中。\n獨當省署開文苑，兼泛滄浪學釣翁。\n","id":60511,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":105},{"author":"杜甫","charstyle":"近體詩","content":"李陵蘇武是吾師，孟子論文更不疑。\n一飯未曽留俗客，數篇今見古人詩。\n","id":60512,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":106},{"author":"杜甫","charstyle":"近體詩","content":"復憶襄陽孟浩然，清詩句句盡堪傳。\n即今耆舊無新語，漫釣槎頭縮頸鯿。\n","id":60513,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":107},{"author":"杜甫","charstyle":"近體詩","content":"陶冶性靈在底物，新詩改罷自長吟。\n孰知二謝將能事，頗學隂何苦用心。\n","id":60514,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":108},{"author":"杜甫","charstyle":"近體詩","content":"不見髙人王右丞，藍田丘壑漫寒藤。\n最傳秀句寰區滿，未絶風流相國能。\n","id":60515,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":109},{"author":"杜甫","charstyle":"近體詩","content":"先帝貴妃今寂寞，荔枝還復入長安。\n炎方每續朱櫻獻，玉座應悲白露團。\n","id":60516,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":110},{"author":"杜甫","charstyle":"近體詩","content":"憶過瀘戎摘荔枝，青楓隠映石逶迤。\n京中舊見無顔色，紅顆酸甜只自知。\n","id":60517,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":111},{"author":"杜甫","charstyle":"近體詩","content":"翠𤓰碧李沉玉，甃赤梨蒲萄寒露。\n成可憐先不異枝，蔓此物姢姢長逺。\n","id":60518,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":112},{"author":"杜甫","charstyle":"近體詩","content":"側生野岸及江蒲，不熟丹宫滿玉壺。\n雲壑布衣駘背死，勞生重馬翠眉須。\n","id":60519,"chapter":"卷三十三","chapternum":33,"title":"解悶","titledesc":"","collection":"","collectiondesc":"","poemindex":113},{"author":"杜甫","charstyle":"近體詩","content":"社稷蒼生計必安，蠻夷雜種錯相干。\n周宣漢武今王是，孝子忠臣後代看。\n","id":60520,"chapter":"卷三十三","chapternum":33,"title":"承聞河北諸道節度入朝歡喜口號絶句","titledesc":"","collection":"","collectiondesc":"","poemindex":114},{"author":"杜甫","charstyle":"近體詩","content":"鳴玉鏘金盡正臣，修文偃武不無人。\n興王㑹靜妖氛氣，聖壽宜過一萬春。\n","id":60521,"chapter":"卷三十三","chapternum":33,"title":"承聞河北諸道節度入朝歡喜口號絶句","titledesc":"","collection":"","collectiondesc":"","poemindex":115},{"author":"杜甫","charstyle":"近體詩","content":"抱病江天白首郎，空山樓閣暮春光。\n衣冠是日朝天子，草奏何時入帝鄉。\n","id":60522,"chapter":"卷三十三","chapternum":33,"title":"承聞河北諸道節度入朝歡喜口號絶句","titledesc":"","collection":"","collectiondesc":"","poemindex":116},{"author":"杜甫","charstyle":"近體詩","content":"東逾遼水北滹沲，星象風雲喜共和。\n紫氣闗臨天地濶，黄金臺貯俊賢多。\n","id":60523,"chapter":"卷三十三","chapternum":33,"title":"承聞河北諸道節度入朝歡喜口號絶句","titledesc":"","collection":"","collectiondesc":"","poemindex":117},{"author":"杜甫","charstyle":"近體詩","content":"李相將軍擁薊門，白頭雖老赤心存。\n竟能盡說諸侯入，知有從來天子尊。\n","id":60524,"chapter":"卷三十三","chapternum":33,"title":"承聞河北諸道節度入朝歡喜口號絶句","titledesc":"","collection":"","collectiondesc":"","poemindex":118},{"author":"杜甫","charstyle":"近體詩","content":"十二年來多戰塲，天威已息陣堂堂。\n神靈漢代中興主，功業汾陽異姓王。\n","id":60525,"chapter":"卷三十三","chapternum":33,"title":"承聞河北諸道節度入朝歡喜口號絶句","titledesc":"","collection":"","collectiondesc":"","poemindex":119},{"author":"杜甫","charstyle":"近體詩","content":"勃律天西采玉河，堅昆碧盌最來多。\n舊隨漢使千堆寳，少荅朝王萬匹羅。\n","id":60526,"chapter":"卷三十三","chapternum":33,"title":"喜聞盗賊蕃㓂揔退口號","titledesc":"","collection":"","collectiondesc":"","poemindex":120},{"author":"杜甫","charstyle":"近體詩","content":"今春喜氣滿乾坤，南北東西拱至尊。\n大厯二年調玉燭，玄元皇帝聖雲孫。\n","id":60527,"chapter":"卷三十三","chapternum":33,"title":"喜聞盗賊蕃㓂揔退口號","titledesc":"","collection":"","collectiondesc":"","poemindex":121},{"author":"杜甫","charstyle":"近體詩","content":"席謙不見近彈碁，畢耀仍傳舊小詩。\n玉局他年無限笑，白楊今日㡬人悲。\n","id":60528,"chapter":"卷三十三","chapternum":33,"title":"存殁口號","titledesc":"","collection":"","collectiondesc":"","poemindex":122},{"author":"杜甫","charstyle":"近體詩","content":"鄭公粉繪隨長夜，曹霸丹青已白頭。\n天下何曽有山水，人間不解重驊騮。\n","id":60529,"chapter":"卷三十三","chapternum":33,"title":"存殁口號","titledesc":"","collection":"","collectiondesc":"","poemindex":123},{"author":"杜甫","charstyle":"近體詩","content":"湖水林風相與清，殘尊下馬復同傾。\n久𢬵野鶴如霜，鬢遮莫鄰雞下五。\n","id":60530,"chapter":"卷三十三","chapternum":33,"title":"書堂飲既夜復邀李尚書下馬月下賦絶句","titledesc":"","collection":"","collectiondesc":"","poemindex":124},{"author":"杜甫","charstyle":"近體詩","content":"岐王宅裏尋常見，崔九堂前㡬度聞。\n正是江南好風景，落花時節又逢君。\n","id":60531,"chapter":"卷三十三","chapternum":33,"title":"江南逢李龜年","titledesc":"","collection":"","collectiondesc":"","poemindex":125}]