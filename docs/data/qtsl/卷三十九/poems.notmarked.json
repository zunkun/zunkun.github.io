[
  {
    "id": 61216,
    "uid": "poem-39-57",
    "chapter": "卷三十九",
    "chapternum": 39,
    "charstyle": "近體詩",
    "title": "厯陽書事七十韻〈并序〉",
    "titledesc": "長慶四年八月余自䕫州轉厯陽浮岷山觀洞庭厯夏口涉潯陽而東友人崔敦詩罷丞相鎮宛陵緘書來招曰必我覿而之藩不十日飲不置子故余自池州道宛陵如其素敦詩出祖於敬亭祠下由姑孰西渡江乃吾圉也至則考圖經參見事為之詩",
    "collection": "",
    "collectiondesc": "",
    "poemindex": 57,
    "author": "劉禹錫",
    "content": "一夕為湖地千年列郡名霸王迷路處亞父所封城漢置東南尉梁分肘腋兵本吳風俗剽兼楚語音傖沸井今無湧烏江舊有名土臺遊柱史石室隱彭鏗〈老君適楚有臺在焉彭鏗石室在含山縣〉曹操祠猶在濡須塢未平海潮隨月大江水應春生憶昨深山裏終朝看火耕魚書來北闕鷁首下南荆雲雨巫山暗蕙蘭湘水清章華事已失鄂渚草來迎廬〈闕文三字〉出湓城粉堞明雁飛彭蠡暮鴉噪大雷晴平野分風使恬和趂夜程貴池登陸峻春榖渡橋鳴絡繹主人問悲歡故舊情㡬年方一面卜晝便三更助喜杯盤盛忘機笑語訇管清疑警鶴絃巧似嬌鶯熾炭烘蹲獸華茵織鬬鯨回車飄霧雨急節墮瓊英歛黛凝愁色舒鈿耀翠晶容華本南國妝束學西京日落方收鼓天寒更炙笙促筵交履舄痛飲倒簮纓謔浪容優孟嬌憐許智瓊蔽明添翠帟命燭拄金莖坐久羅衣皺杯傾粉面騂興來從請曲意墮即飛觥令急重思改歡馮醉盡呈詰朝還選勝來日又尋盟道别殷勤惜邀筵次第爭唯聞嗟短景不復有餘酲衆散扃朱户相攜話素誠晤言猶亹亹殘漏自丁丁出祖千夫擁行㕑五熟烹離亭臨野水别思入哀箏接境人情洽方冬饌具精中流為界道隔岸數飛甍沙浦王渾鎮滄洲謝眺〈闕〉望夫人化石夢帝日環營半渡趨津吏縁堤簇郡甿塲黄堆晚稻籬碧見冬青里社爭來獻壺漿各自擎鴟夷傾㡳舄粔籹鬪成〈闕〉采石風傳柝新林暮擊鉦繭綸牽撥剌犀焰照澄泓露冕觀原野前驅抗斾旌分庭展賔主望闕拜恩榮比屋惸𭒀輩連年水旱并遐思常後巳下令必先庚逺岫低屏列支流曲帶縈湖魚香勝肉官酒重於餳憶昔泉源變斯須地軸傾雞籠為石顆龜眼入泥坑事繫人風重官從物論輕江春俄澹蕩樓月㡬虧盈桞長千絲宛田塍一線絣遊魚將婢從野雉見媒驚波淨攅鳬鵲洲香發杜蘅一鍾菰葑米千里水葵羹受譴時方久分憂政未成比瓊雖碌碌於鐵尚錚錚早忝曹三署曾聞奏六英無能甘負弩不慎在提衡口語成中遘毛衣阻上征時聞闗利鈍智亦有聾盲昔愧山東妙今慙海内兄後來登甲乙早巳在蓬瀛心托秦明鏡才非楚白珩齒衰親藥物宦薄傲公卿捧日皆元老宣風盡大彭好令朝集使結束赴新正"
  }
]