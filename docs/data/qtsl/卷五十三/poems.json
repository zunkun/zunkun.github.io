[{"author":"楊巨源","charstyle":"古體詩","id":62328,"chapter":"卷五十三","chapternum":53,"title":"題趙孟莊","titledesc":"","content":"管鮑化為塵交友存如線升堂俱自媚得路難相見懿君敦三益頺俗期一變心同襲芝蘭氣合迴霜霰石門雲卧久玉洞花尋遍王濬愛旌旗梁竦勞州縣烟鴻秋更遠天馬寒逾健願事郭先生青囊書幾卷","collection":"","collectiondesc":"","poemindex":1},{"author":"楊巨源","charstyle":"古體詩","id":62329,"chapter":"卷五十三","chapternum":53,"title":"秋日題陳宗儒圃亭悽然感舊","titledesc":"","content":"曽隨何水部待月東亭宿今日重凭欄清風空在竹前山依舊碧閒草經秋緑時物方宛然蛛絲一何速","collection":"","collectiondesc":"","poemindex":2},{"author":"楊巨源","charstyle":"古體詩","id":62330,"chapter":"卷五十三","chapternum":53,"title":"大堤詞","titledesc":"","content":"二八嬋娟大堤女開壚相對依江渚待客登樓向水看邀郎卷幔臨花語細雨濛濛溼芰荷巴東商旅駐帆多自傳芳酒翻紅袖誰調妍妝囘翠娥珍簟華鐙夕陽後當壚理瑟矜纎手月落星微五鼓聲春風搖蕩窻前栁嵗嵗逢迎沙岸間背人多整緑雲鬟無端嫁與五陵少離别烟波傷玉顔","collection":"","collectiondesc":"","poemindex":3},{"author":"楊巨源","charstyle":"古體詩","id":62331,"chapter":"卷五十三","chapternum":53,"title":"楊花落","titledesc":"","content":"北斗南囘春物老紅英落盡緑尚早韶風澹蕩無所依偏惜垂楊作春好此時可憐楊栁花縈盈艷曳滿人家人家女兒出羅幕靜掃玉庭待花落寶環纎手捧更飛翠羽輕裾承不著歴歴瑤琴舞態陳霏紅拂黛憐玉人東園桃李芳巳歇獨有楊花嬌暮春","collection":"","collectiondesc":"","poemindex":4},{"author":"楊巨源","charstyle":"近體詩","id":62332,"chapter":"卷五十三","chapternum":53,"title":"關山月","titledesc":"","content":"蒼茫臨故關迢遞照秋山萬里平蕪靜孤城落葉閒露濃棲雁起天遠戍兵還復暎征西府光深組練間","collection":"","collectiondesc":"","poemindex":5},{"author":"楊巨源","charstyle":"近體詩","id":62333,"chapter":"卷五十三","chapternum":53,"title":"胡姬詞","titledesc":"","content":"妍艷照江頭春風好客留當壚知妾慣送酒為郎羞香度傳蕉扇妝成上竹樓數錢憐皓腕非是不能愁","collection":"","collectiondesc":"","poemindex":6},{"author":"楊巨源","charstyle":"近體詩","id":62334,"chapter":"卷五十三","chapternum":53,"title":"美人春怨","titledesc":"","content":"妾家巫峽陽羅幌寢蘭堂曉日臨窻久春風引夢長落釵仍掛鬢微汗欲銷黄縱使朦朧覺魂猶逐楚王","collection":"","collectiondesc":"","poemindex":7},{"author":"楊巨源","charstyle":"近體詩","id":62335,"chapter":"卷五十三","chapternum":53,"title":"名姝詠","titledesc":"","content":"阿嬌年未多體弱性能和怕重愁拈鏡憐輕喜曵羅臨津雙洛浦對月兩嫦娥獨有荆王殿時時暮雨過","collection":"","collectiondesc":"","poemindex":8},{"author":"楊巨源","charstyle":"近體詩","id":62336,"chapter":"卷五十三","chapternum":53,"title":"春晚東歸留贈李功曹","titledesc":"","content":"芳田岐路斜脈脈惜年華雲繞青絲騎香含翠幰車歌聲仍隔水醉色未侵花唯有懐鄉客東飛羡曙鵶","collection":"","collectiondesc":"","poemindex":9},{"author":"楊巨源","charstyle":"近體詩","id":62337,"chapter":"卷五十三","chapternum":53,"title":"春日奉獻聖夀無疆詞","titledesc":"","content":"文物京華盛謳歌國步康瑤池供夀酒銀漢灑宸章雨露含雙闕雷霆肅萬方代推仙祚遠春共聖恩長鳯扆臨花暖龍爐傍日香遙知千萬嵗天意奉君王","collection":"","collectiondesc":"","poemindex":10},{"author":"楊巨源","charstyle":"近體詩","id":62338,"chapter":"卷五十三","chapternum":53,"title":"春日奉獻聖夀無疆詞","titledesc":"","content":"鴛鷺彤廷際軒車綺陌前九城多好色萬井半祥烟人醉逢堯酒鶯歌答舜絃花明御溝水香暖禁城天賜宴文逾盛徴歡物更妍無窮艷陽月長奉太平年","collection":"","collectiondesc":"","poemindex":11},{"author":"楊巨源","charstyle":"近體詩","id":62339,"chapter":"卷五十三","chapternum":53,"title":"春日奉獻聖夀無疆詞","titledesc":"","content":"雲陛臨黄道天門在碧虛大明含睿藻元氣抱宸居戈偃征苗後詩傳宴鎬初年華富仙苑時哲滿公車化入絪縕大恩垂渙汗餘悠然萬方靜風俗揖華胥","collection":"","collectiondesc":"","poemindex":12},{"author":"楊巨源","charstyle":"近體詩","id":62340,"chapter":"卷五十三","chapternum":53,"title":"春日奉獻聖夀無疆詞","titledesc":"","content":"玉漏飄青璅金鋪麗紫宸雲山九門曙天地一家春瑞靄方呈賞暄風本配仁巖廊開鳯翼水殿壓鰲身文雅逢明代歡娛及賤臣年年未央闕恩賜物華新","collection":"","collectiondesc":"","poemindex":13},{"author":"楊巨源","charstyle":"近體詩","id":62341,"chapter":"卷五十三","chapternum":53,"title":"春日奉獻聖夀無疆詞","titledesc":"","content":"垂拱乾坤正歡心品類同紫烟含北極元澤付東風珠綴留晴景金莖直曉空發生資盛徳交泰讓全功間氣登三事祥光啟四聰遐荒似川水天外亦朝宗","collection":"","collectiondesc":"","poemindex":14},{"author":"楊巨源","charstyle":"近體詩","id":62342,"chapter":"卷五十三","chapternum":53,"title":"春日奉獻聖夀無疆詞","titledesc":"","content":"代是文明晝春當燕喜時爐烟添栁重宫漏出花遲漢典方寛律周官正採詩碧霄傳鳯吹紅旭在龍旗造化膺神契陽和沃聖思每因隨百獸率舞奉丹墀〈紀事云宫漏出花遲句梁貞明三年薛廷珪取為試題為後人賞愛如此〉","collection":"","collectiondesc":"","poemindex":15},{"author":"楊巨源","charstyle":"近體詩","id":62343,"chapter":"卷五十三","chapternum":53,"title":"春日奉獻聖夀無疆詞","titledesc":"","content":"睿徳符元化芳情翊太和日輪皇鑒遠天仗聖朝多曙色含金牓晴光轉玉珂中宫陳廣樂元老進賡歌蓮葉看龜上桐花識鳯過小臣空擊壤滄海是恩波","collection":"","collectiondesc":"","poemindex":16},{"author":"楊巨源","charstyle":"近體詩","id":62344,"chapter":"卷五十三","chapternum":53,"title":"春日奉獻聖夀無疆詞","titledesc":"","content":"物象朝髙殿簪裾溢上京春當九衢好天向萬方明樂報簫韶發杯看沆𤅈生芙蓉丹闕暖楊栁玉樓晴閶闔開中禁衣裳儼太清南山同聖夀長對鳯皇城","collection":"","collectiondesc":"","poemindex":17},{"author":"楊巨源","charstyle":"近體詩","id":62345,"chapter":"卷五十三","chapternum":53,"title":"春日奉獻聖夀無疆詞","titledesc":"","content":"日上蒼龍闕香含紫禁林晴光五雲叠春色九重深賞叶元和徳文垂雅頌音景雲隨御輦顥氣在宸襟永保無疆夀長懐不戰心聖朝多慶賜瓊樹粉墻隂","collection":"","collectiondesc":"","poemindex":18},{"author":"楊巨源","charstyle":"近體詩","id":62346,"chapter":"卷五十三","chapternum":53,"title":"春日奉獻聖夀無疆詞","titledesc":"","content":"化洽生成遂功宣動植知瑞凝三秀草春入萬年枝鳯掖嘉言進鴛行喜氣隨仗臨丹地近衣對碧山垂渥澤方柔遠聰明本聽卑願同東觀士長覩漢威儀〈胡元瑞云中唐諸家排律雖時見天趣然或句格偏枯或音調孱弱初唐鴻麗氣象無復存者獨巨源此詞十首典雅精工莊嚴律切大有沈宋風骨第每篇不過六韻要之中唐諸作此最傑然〉","collection":"","collectiondesc":"","poemindex":19},{"author":"楊巨源","charstyle":"近體詩","id":62347,"chapter":"卷五十三","chapternum":53,"title":"上劉侍中","titledesc":"","content":"命代生申甫承家翊禹湯廟謨膺間氣師律動清霜鐘鼎勲庸大山河誡誓長英姿凌虎視逸步壓龍驤道協陶鈞力恩囘日月光一言弘社稷九命備珪璋政洽軍逾肅仁敷物已康朱門重棨㦸丹詔半縑緗位總興龍野師臨涿鹿鄉射鵰天更碧吹角塞仍黄深入平夷落横行闢漢疆功垂貞石逺名暎色絲香斷磧瞻貔虎臨池識鳯皇舞腰凝綺榭歌響拂雕梁杯靜傳鸚鵡裘鮮煦鷫鸘吟詩白羽扇校獵緑沈槍風景佳人地烟沙壯士塲幕中邀謝監麾下得周郎珠影含空徹瓊枝映座芳王渾知武子陳寔奬元方富貴春無限歡娛夜未央管絃隨玉帳樽俎奉金章俗理寧因勸邉城詎假防軍容雄朔漠公望冠巖廊分野鄰孤島京坻溢萬廂曙花分碣石秋色入漁陽城遠迷玄莵川明辨白狼忠賢多感激今古共蒼茫堤擁紅蕖艷橋分翠栁行軒車紛自至亭館鬱相當珍簟迴煩暑層軒引早凉聽琴知思靜説劍覺神揚佳景燕臺上清輝鄭驛傍鼓鐘喧北里珪玉映東牀敢衒由之瑟甘循賜也墻官微思假路戰勝忝升堂欲奮三年翼頻迴一夕腸消憂期酒聖乗興任詩狂海内栽桃李天涯荷稻粱升沈門下意誰道在蒼蒼","collection":"","collectiondesc":"","poemindex":20},{"author":"楊巨源","charstyle":"近體詩","id":62348,"chapter":"卷五十三","chapternum":53,"title":"贈鄰家老將","titledesc":"","content":"白首羽林郎丁年戍朔方隂天瞻磧路秋日渡遼陽大漠寒山黑孤城夜月黄十年依蓐食萬里帶金瘡拂露陳師祭衝風立敎塲箭飛瓊羽合旗動火雲張虎翼分營勢魚鱗擁陣行誓心清塞色鬬血雜沙光戰地晴暉薄軍門曉氣長冦深爭暗襲關迥勒春防身賤竟何訴天髙徒自傷功成封寵將力盡到貧鄉雀老方悲海鷹衰却念霜空餘孤劍在開篋一霑裳","collection":"","collectiondesc":"","poemindex":21},{"author":"楊巨源","charstyle":"近體詩","id":62349,"chapter":"卷五十三","chapternum":53,"title":"和吕舎人喜張員外自北畨囘至境上先寄二十韻","titledesc":"","content":"割愛天文動敦和國步安仙姿歸舊好戎意結新歡並命瞻鵷鷺同心揖蕙蘭玉簫臨祖帳金榜引征鞍廣陌雙旌去平沙萬里看海雲侵鬢起邉月向睂殘突兀隂山迥蒼茫朔野寛毳廬同甲帳韋橐比琱盤義著親殊俗儀全識漢官地鄰氷鼠淨天映燭龍寒節異蘇卿執絃殊蕃樂彈磧分黄渺渺塞極黑漫漫歡味羶腥列徴聲佅僸攢歸期先雁𠉀登路劇鵬搏上客離心遠西宫草詔殫麗詞傳錦綺珍價掩琅玕百兩開戎壘千蹄入御欄瑞光麟閣上喜氣鳯城端尚徳曽辭劍柔凶本舞干茫茫斗星北威服古來難","collection":"","collectiondesc":"","poemindex":22},{"author":"楊巨源","charstyle":"近體詩","id":62350,"chapter":"卷五十三","chapternum":53,"title":"題賈巡官林亭","titledesc":"","content":"白鳥閒棲亭樹枝緑樽仍對菊花籬許詢本愛交禪侣陳寔由來足好兒明月出雲秋館思遠泉經雨夜窻知門前長者無虛轍一片寒光動水池","collection":"","collectiondesc":"","poemindex":23},{"author":"楊巨源","charstyle":"近體詩","id":62351,"chapter":"卷五十三","chapternum":53,"title":"贈李傅","titledesc":"","content":"知因公望掩能文誓激明誠在致君曽罷雙旌瞻白日猶將一劍許黄雲搖窻竹色留僧語入院松聲共鶴聞莫被此心生晚計鎮南人憶杜將軍","collection":"","collectiondesc":"","poemindex":24},{"author":"楊巨源","charstyle":"近體詩","id":62352,"chapter":"卷五十三","chapternum":53,"title":"贈史開封","titledesc":"","content":"天低荒草誓師壇鄧艾心知戰地寛鼓角迥臨霜野曙旌旗髙對雪峯寒五營向水紅塵起一劍當風白日看曽從伏波征絶域磧西蕃部怯金鞍","collection":"","collectiondesc":"","poemindex":25},{"author":"楊巨源","charstyle":"近體詩","id":62353,"chapter":"卷五十三","chapternum":53,"title":"贈張將軍","titledesc":"","content":"關西諸將揖容光獨立營門劍有霜知愛魯連歸海上肯令王翦在平陽天晴紅幟當山滿日暮清笳入塞長年少功髙人最羨漢家烟樹日蒼蒼","collection":"","collectiondesc":"","poemindex":26},{"author":"楊巨源","charstyle":"近體詩","id":62354,"chapter":"卷五十三","chapternum":53,"title":"贈于駙馬","titledesc":"","content":"綺陌塵香曙色分碧山如畫又逢君蛟蔵秋月一片水驥鏁晴空千尺雲戚里舊知何駙馬詩家今得鮑叅軍陽和本是烟霄曲願向花間次第聞","collection":"","collectiondesc":"","poemindex":27},{"author":"楊巨源","charstyle":"近體詩","id":62355,"chapter":"卷五十三","chapternum":53,"title":"和大夫邉春呈長安親故","titledesc":"","content":"嚴城吹笛思寒梅二月氷河一半開紫陌詩情依舊在黑山弓力畏春來遊人曲岸看花發走馬平沙獵雪迴旌斾朝天不知晚將星髙處近三台","collection":"","collectiondesc":"","poemindex":28},{"author":"楊巨源","charstyle":"近體詩","id":62356,"chapter":"卷五十三","chapternum":53,"title":"述舊紀勲寄太原李光顔侍中","titledesc":"","content":"玉塞含悽見雁行北垣新詔拜龍驤弟兄間世真飛將貔虎歸時似故鄉鼓角因風飄朔氣旌旗映水發秋光河源收地心猶壯笑向天西萬里霜","collection":"","collectiondesc":"","poemindex":29},{"author":"楊巨源","charstyle":"近體詩","id":62357,"chapter":"卷五十三","chapternum":53,"title":"述舊紀勲寄太原李光顔侍中","titledesc":"","content":"倚天長劍截雲孤報國縱横見丈夫五載登壇真宰相六重分閫正司徒曾聞轉戰平堅寇共説題詩壓腐儒料敵知機在方寸不勞心力講隂符","collection":"","collectiondesc":"","poemindex":30},{"author":"楊巨源","charstyle":"近體詩","id":62358,"chapter":"卷五十三","chapternum":53,"title":"寄中書同年舎人","titledesc":"","content":"晴明紫閣最髙峯仙掖開簾范彦龍五色天書詞煥爛九華春殿語從容綵毫應染爐烟細清珮仍含玉漏重二十年前同日喜碧霄何路得相逢","collection":"","collectiondesc":"","poemindex":31},{"author":"楊巨源","charstyle":"近體詩","id":62359,"chapter":"卷五十三","chapternum":53,"title":"張郎中段員外初直翰林報寄長句","titledesc":"","content":"秋空如練瑞雲明天上人間莫問程丹鳯詞頭供二妙金鸞殿角直三清方瞻北極臨星月猶向南班滯姓名啟沃朝朝深禁裏香爐烟外是公卿","collection":"","collectiondesc":"","poemindex":32},{"author":"楊巨源","charstyle":"近體詩","id":62360,"chapter":"卷五十三","chapternum":53,"title":"盧郎中拜陵遇雪蒙見召因寄","titledesc":"","content":"南宫使者有光輝欲拜諸陵瑞雪飛蘋葉已修青玉薦栁花仍拂赤車衣應同谷口尋春去定似山隂帶月歸寒冷出郊猶未得羡公將事看芳菲","collection":"","collectiondesc":"","poemindex":33},{"author":"楊巨源","charstyle":"近體詩","id":62361,"chapter":"卷五十三","chapternum":53,"title":"寄江州白司馬","titledesc":"","content":"江州司馬平安否惠逺東林住得無湓浦曾聞似衣帶廬峯見説勝香爐題詩嵗晏離鴻斷望闕天遙病鶴孤莫漫勾牽雨花社青雲依舊是前途","collection":"","collectiondesc":"","poemindex":34},{"author":"楊巨源","charstyle":"近體詩","id":62362,"chapter":"卷五十三","chapternum":53,"title":"送裴中丞出使","titledesc":"","content":"一清淮甸假朝綱金印初迎細栁黄辭闕天威和雨露出關春色避風霜龍韜何必陳三畧虎旅由來肅萬方宣諭生靈真重任囘軒應問石渠郎","collection":"","collectiondesc":"","poemindex":35},{"author":"楊巨源","charstyle":"近體詩","id":62363,"chapter":"卷五十三","chapternum":53,"title":"送絳州盧使君","titledesc":"","content":"應將清淨結心期又共陽和到郡時絳老問年須筭字庾公逢月要題詩朱欄迢遞因髙勝粉蝶清明欲下遲他日徴還作霖雨不須求賽敬亭祠","collection":"","collectiondesc":"","poemindex":36},{"author":"楊巨源","charstyle":"近體詩","id":62364,"chapter":"卷五十三","chapternum":53,"title":"送章孝標校書歸杭州因寄白舎人","titledesc":"","content":"曾過靈隠江邉寺獨宿東樓看海門潮色銀河鋪碧落日光金柱出紅盆不妨公事資髙卧無限詩情要細論若訪郡人徐孺子應須騎馬到沙邨","collection":"","collectiondesc":"","poemindex":37},{"author":"楊巨源","charstyle":"近體詩","id":62365,"chapter":"卷五十三","chapternum":53,"title":"送人過衛州","titledesc":"","content":"憶昔征南府内遊君家東閣最淹留縱横聯句長侵曉次第看花直到秋論舊舉杯先下淚傷離臨水更登樓相思前路幾囘首滿眼青山過衛州","collection":"","collectiondesc":"","poemindex":38},{"author":"楊巨源","charstyle":"近體詩","id":62366,"chapter":"卷五十三","chapternum":53,"title":"觀打毬有作","titledesc":"","content":"親掃毬塲如砥平龍驤驟馬曉光晴入門百拜瞻雄勢動地三軍唱好聲玉勒回時霑赤汗花騣分處拂紅纓欲令四海氛烟靜杖底纎塵不敢生","collection":"","collectiondesc":"","poemindex":39},{"author":"楊巨源","charstyle":"近體詩","id":62367,"chapter":"卷五十三","chapternum":53,"title":"寄薛侍御","titledesc":"","content":"世上無窮事生涯莫廢詩何曾好風月不是憶君時","collection":"","collectiondesc":"","poemindex":40},{"author":"楊巨源","charstyle":"近體詩","id":62368,"chapter":"卷五十三","chapternum":53,"title":"折楊栁和練秀才〈一作戴叔倫詩〉","titledesc":"","content":"水邉楊栁麯塵絲立馬煩君折一枝惟有春風最相惜殷勤更向手中吹","collection":"","collectiondesc":"","poemindex":41},{"author":"楊巨源","charstyle":"近體詩","id":62369,"chapter":"卷五十三","chapternum":53,"title":"宫燕詞","titledesc":"","content":"毛衣似錦語如絃日暖爭髙綺陌天幾處野花留不得雙雙飛向御爐前","collection":"","collectiondesc":"","poemindex":42},{"author":"楊巨源","charstyle":"近體詩","id":62370,"chapter":"卷五十三","chapternum":53,"title":"答振武李逢吉判官","titledesc":"","content":"近來時輩都無興把酒皆言肺病同惟有單于李評事不將華髮負春風","collection":"","collectiondesc":"","poemindex":43},{"author":"楊巨源","charstyle":"近體詩","id":62371,"chapter":"卷五十三","chapternum":53,"title":"賦得灞岸栁留辭鄭員外","titledesc":"","content":"楊栁含烟灞岸春年年攀折為行人好風倘借低枝便莫遣青絲掃路塵","collection":"","collectiondesc":"","poemindex":44},{"author":"楊巨源","charstyle":"近體詩","id":62372,"chapter":"卷五十三","chapternum":53,"title":"崔娘詩","titledesc":"","content":"清潤潘郎玉不如中庭蕙草雪消初風流才子多春思腸斷蕭娘一紙書〈李公垂鶯鶯傳云鶯鶯嘗以書寄張生生與巨源善出示之巨源歎賞為此詩〉","collection":"","collectiondesc":"","poemindex":45},{"author":"楊巨源","charstyle":"近體詩","id":62373,"chapter":"卷五十三","chapternum":53,"title":"觀妓人入道","titledesc":"","content":"荀令歌鍾北里亭翠娥紅粉敞雲屏舞衣施盡餘香在今日花前學誦經","collection":"","collectiondesc":"","poemindex":46},{"author":"楊巨源","charstyle":"近體詩","id":62374,"chapter":"卷五十三","chapternum":53,"title":"聽李憑彈箜篌","titledesc":"","content":"聽奏繁絃玉殿清風傳曲度禁林明君王聽樂梨園散翻到雲門第幾聲","collection":"","collectiondesc":"","poemindex":47},{"author":"李約","charstyle":"古體詩","id":62375,"chapter":"卷五十三","chapternum":53,"title":"城南訪裴氏昆季","titledesc":"","content":"相思起中夜夙駕訪柴荆早霧桑柘隠曉光溪澗明邨蹊蒿棘間往往斷新耕貧野烟火微盡無烏鳶聲田頭逢餉人道君南山行南山千萬峯盡是相思情野老無拜揖村童多躶形相呼看車馬顔色喜相驚荒圃雞豚樂兩塍禾莠生欲君知我來壁上空書名","collection":"","collectiondesc":"","poemindex":48},{"author":"李約","charstyle":"近體詩","id":62376,"chapter":"卷五十三","chapternum":53,"title":"從軍行","titledesc":"","content":"看圖閒敎陣畫地靜論邉鳥壘天西戍鷹姿塞上川路長唯算月書遠每題年無復生還望翻思未别前","collection":"","collectiondesc":"","poemindex":49},{"author":"李約","charstyle":"近體詩","id":62377,"chapter":"卷五十三","chapternum":53,"title":"從軍行","titledesc":"","content":"柵髙三面鬬箭盡舉烽頻營栁和烟暮關榆帶雪春邉城多老將磧路少歸人㸃盡金河卒年年添塞塵","collection":"","collectiondesc":"","poemindex":50},{"author":"李約","charstyle":"近體詩","id":62378,"chapter":"卷五十三","chapternum":53,"title":"從軍行","titledesc":"","content":"堠火起雕城塵沙擁戰聲遊軍蔵漢幟降騎説蕃情霜落滹沱淺秋深太白明嫖姚方虎視不學請添兵","collection":"","collectiondesc":"","poemindex":51},{"author":"李約","charstyle":"近體詩","id":62379,"chapter":"卷五十三","chapternum":53,"title":"嵗月感懐","titledesc":"","content":"曙氣變東風蟾壺夜漏窮新春幾人老舊歴四時空身賤悲添嵗家貧喜過冬稱觴惟有感歡慶在兒童","collection":"","collectiondesc":"","poemindex":52},{"author":"李約","charstyle":"近體詩","id":62380,"chapter":"卷五十三","chapternum":53,"title":"贈韋況","titledesc":"","content":"我有心中事不向韋三説秋夜洛陽城明月照張八〈尚書故事云約與主客員外張諗同官二人匡牀靜言每達旦不寐人莫得其故約贈韋徴君況詩云云韋墻東避世不婚娶不治生業約亦與之厚者〉","collection":"","collectiondesc":"","poemindex":53},{"author":"李約","charstyle":"近體詩","id":62381,"chapter":"卷五十三","chapternum":53,"title":"觀祈雨","titledesc":"","content":"桑條無葉土生烟簫鼓迎龍土廟前朱門幾處看歌舞猶恐春隂咽管絃","collection":"","collectiondesc":"","poemindex":54},{"author":"劉言史","charstyle":"古體詩","id":62382,"chapter":"卷五十三","chapternum":53,"title":"買花謠","titledesc":"","content":"杜陵村人不田穡入谷經谿復縁壁每至南山草木春即向侯家取金碧幽艷凝花春景曙採來移得將何處蜨惜芳叢送下山尋斷孤香始囘去豪少居連鳷鵲東千金使買一株紅院多花少栽未得零落緑娥纎指中咸陽親戚長安里無限將金買花子澆紅溼緑千萬家青絲玉轤聲啞啞","collection":"","collectiondesc":"","poemindex":55},{"author":"劉言史","charstyle":"古體詩","id":62383,"chapter":"卷五十三","chapternum":53,"title":"觀繩妓〈潞府李相公席上作〉","titledesc":"","content":"泰陵遺樂何最珍綵繩冉冉天仙人廣塲寒食風日好百夫伐鼓錦臂新銀畫青綃扶雲髪髙處綺羅香更切重肩接立三四層著屐背行仍應節兩邉圓劍漸相迎側身交步何輕盈閃然欲落却收得萬人肉上寒毛生危機險勢無不有倒掛纎腰學垂栁下來一一芙蓉姿粉薄鈿稀態轉竒坐中還有沾巾者曾見明皇初敎時","collection":"","collectiondesc":"","poemindex":56},{"author":"劉言史","charstyle":"古體詩","id":62384,"chapter":"卷五十三","chapternum":53,"title":"王中丞宅夜觀舞胡騰〈王中丞武俊也〉","titledesc":"","content":"石國胡兒人見少蹲舞樽前急如鳥織成蕃帽虚頂尖細𬇇胡衫雙袖小手中抛下葡萄盞西顧忽思鄉路遠跳身轉轂寶帶鳴弄脚繽紛錦靴軟四座無言皆瞪目横笛琵琶遍頭促亂騰新毯雪朱毛傍拂輕花下紅燭酒䦨舞罷絲管絶木棉花西見殘月","collection":"","collectiondesc":"","poemindex":57},{"author":"劉言史","charstyle":"近體詩","id":62385,"chapter":"卷五十三","chapternum":53,"title":"題茅山仙臺藥院","titledesc":"","content":"擾擾浮生外華陽一洞春道書金字小仙圃玉苗新芝草迎飛燕桃花笑俗人樓臺爭聳漢雞犬亦嫌秦願得青芽散長年住此身","collection":"","collectiondesc":"","poemindex":58},{"author":"劉言史","charstyle":"近體詩","id":62386,"chapter":"卷五十三","chapternum":53,"title":"長門怨","titledesc":"","content":"獨坐鑪邉結怨愁暫時恩去亦難留手持金筯垂紅淚亂撥寒灰不舉頭","collection":"","collectiondesc":"","poemindex":59},{"author":"劉言史","charstyle":"近體詩","id":62387,"chapter":"卷五十三","chapternum":53,"title":"題十三弟竹園","titledesc":"","content":"繞屋扶疎聳翠莖苔滋粉澲有幽情丹陽萬户春光靜獨自君家秋雨聲","collection":"","collectiondesc":"","poemindex":60},{"author":"劉言史","charstyle":"近體詩","id":62388,"chapter":"卷五十三","chapternum":53,"title":"贈成錬師","titledesc":"","content":"花冠蕋帔色嬋娟一曲清簫凌紫烟不知今日重來意更住人間幾百年","collection":"","collectiondesc":"","poemindex":61},{"author":"劉言史","charstyle":"近體詩","id":62389,"chapter":"卷五十三","chapternum":53,"title":"贈成錬師","titledesc":"","content":"黄昏騎得下天龍廵遍茅山數十峯采芝却到蓬萊上花裏猶殘碧玉鐘","collection":"","collectiondesc":"","poemindex":62},{"author":"劉言史","charstyle":"近體詩","id":62390,"chapter":"卷五十三","chapternum":53,"title":"贈成錬師","titledesc":"","content":"等閒何處得靈方丹臉雲鬟日月長大羅過却三千嵗更向人間魅阮郎","collection":"","collectiondesc":"","poemindex":63},{"author":"劉言史","charstyle":"近體詩","id":62391,"chapter":"卷五十三","chapternum":53,"title":"贈成錬師","titledesc":"","content":"曽隨阿母漢宫齋鳯駕龍軿列御堦當時白燕無尋處今日雲鬟見玉釵","collection":"","collectiondesc":"","poemindex":64},{"author":"劉言史","charstyle":"近體詩","id":62392,"chapter":"卷五十三","chapternum":53,"title":"看山木𤓰花","titledesc":"","content":"裛露凝氛紫艷新千般婉娜不勝春年年此樹花開日出盡丹陽郭裏人","collection":"","collectiondesc":"","poemindex":65},{"author":"劉言史","charstyle":"近體詩","id":62393,"chapter":"卷五十三","chapternum":53,"title":"尋花","titledesc":"","content":"遊春未足春將度訪紫尋紅少在家借問流鶯與飛蜨不知何處有幽花","collection":"","collectiondesc":"","poemindex":66},{"author":"李觀","charstyle":"古體詩","id":62394,"chapter":"卷五十三","chapternum":53,"title":"宿裴有書齋","titledesc":"","content":"卧君山窻下山鳥與我言清風何颼飀松栢中夜繁久遊失歸趣宿此似故園林烟横近郊谿月落古原穉子不待曉花間出柴門","collection":"","collectiondesc":"","poemindex":67},{"author":"李翺","charstyle":"近體詩","id":62395,"chapter":"卷五十三","chapternum":53,"title":"贈藥山髙僧惟儼","titledesc":"","content":"錬得身形似鶴形千株松下兩函經我來問道無餘説雲在青天水在瓶〈傳燈録翺問儼如何是道儼云雲在天水在瓶翺因述詩云云〉","collection":"","collectiondesc":"","poemindex":68},{"author":"李翺","charstyle":"近體詩","id":62396,"chapter":"卷五十三","chapternum":53,"title":"再贈","titledesc":"","content":"選得幽居愜野情終年無送亦無迎有時直上孤峯頂月下披雲嘯一聲〈𫝊燈録云儼嘗登山徑行忽雲開見月大笑一聲澧陽九十里皆聞翺再贈云〉","collection":"","collectiondesc":"","poemindex":69},{"author":"崔立之","charstyle":"近體詩","id":62397,"chapter":"卷五十三","chapternum":53,"title":"南至隔仗望含元殿香爐","titledesc":"","content":"千官望長至萬國拜含元隔仗爐光出浮霜烟氣翻飄飄縈内殿漠漠澹前軒聖日開如捧卿雲近欲渾輪囷灑宫闕蕭索散乾坤願倚天風便披香奉至尊","collection":"","collectiondesc":"","poemindex":70},{"author":"皇甫湜","charstyle":"古體詩","id":62398,"chapter":"卷五十三","chapternum":53,"title":"浯溪石間詩為元結而作","titledesc":"","content":"次山有文章可惋只在碎然長于指叙約潔多餘態心語適相應出語多分外於諸作者間拔㦸成一隊中行雖富劇粹美君可葢子昻感遇佳未若君雅裁退之全而神上與千載對李杜才海翻髙下非可槩文於一氣間為物莫與大先王路不荒豈不仰吾輩石屏立衙衙溪口揚素瀨我思何人知徙倚如有待","collection":"","collectiondesc":"","poemindex":71}]