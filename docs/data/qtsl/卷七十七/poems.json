[{"author":"李商隠","charstyle":"近體詩","id":64464,"chapter":"卷七十七","chapternum":77,"title":"錦瑟","titledesc":"","content":"錦瑟無端五十絃一絃一柱思華年莊生曉夢迷蝴蝶望帝春心託杜鵑滄海月明珠有淚藍田日暖玉生烟此情可待成追憶只是當時巳惘然〈按義山房中曲歸來已不見錦瑟長于人此詩寓意畧同是以錦瑟起興非専賦錦瑟也緗素雜記引東坡適怨清和之說竊不謂然恐是偽託耳劉貢父詩話云錦瑟當時貴人愛姬之名或遂實以令狐楚青衣説尤誣妄當亟正之〉","collection":"","collectiondesc":"","poemindex":1},{"author":"李商隠","charstyle":"近體詩","id":64465,"chapter":"卷七十七","chapternum":77,"title":"重過聖女祠","titledesc":"","content":"白石巖扉碧蘚滋上清淪謫得歸遲一春夢雨常飄瓦盡日靈風不滿旗萼緑華來無定所杜蘭香去未移時玉郎㑹此通仙籍憶向天階問紫芝","collection":"","collectiondesc":"","poemindex":2},{"author":"李商隠","charstyle":"近體詩","id":64466,"chapter":"卷七十七","chapternum":77,"title":"潭州","titledesc":"","content":"潭州官舎暮樓空今古無端入望中湘淚淺深滋竹色楚歌重叠怨蘭叢陶公戰艦空灘雨賈傅承塵破廟風目㫁故園人不至松醪一醉與誰同","collection":"","collectiondesc":"","poemindex":3},{"author":"李商隠","charstyle":"近體詩","id":64467,"chapter":"卷七十七","chapternum":77,"title":"南朝","titledesc":"","content":"玄武湖中玉漏催雞鳴埭口繡襦迴誰言瓊樹朝朝見不及金蓮步步來敵國軍營漂木柹前朝神廟鎖烟煤滿宫學士皆顔〈一作蓮〉色江令當年只費才","collection":"","collectiondesc":"","poemindex":4},{"author":"李商隠","charstyle":"近體詩","id":64468,"chapter":"卷七十七","chapternum":77,"title":"送崔珏徃西川","titledesc":"","content":"年少因何有旅愁欲為東下更西遊一條雪浪吼巫峽千里火雲燒益州卜肆至今多寂寞酒壚從古擅風流浣花牋紙桃花色好好題詩詠玉鈎","collection":"","collectiondesc":"","poemindex":5},{"author":"李商隠","charstyle":"近體詩","id":64469,"chapter":"卷七十七","chapternum":77,"title":"飲席戲贈同舎","titledesc":"","content":"洞中𡲆響省分攜不是花迷客自迷珠樹重行憐翡翠玉樓雙舞羡鵾雞蘭迴舊蕊縁屏緑椒綴新香和壁泥唱盡陽闗無限叠半杯松葉凍頗黎","collection":"","collectiondesc":"","poemindex":6},{"author":"李商隠","charstyle":"近體詩","id":64470,"chapter":"卷七十七","chapternum":77,"title":"寄令狐學士","titledesc":"","content":"秘殿崔巍拂彩霓曹司今在殿東西𢋫歌太液翻黄鵠從獵陳倉獲碧雞曉飲豈知金掌迥夜吟應訝玉繩低鈞天雖許人間聴閶闔門多夢自迷","collection":"","collectiondesc":"","poemindex":7},{"author":"李商隠","charstyle":"近體詩","id":64471,"chapter":"卷七十七","chapternum":77,"title":"哭劉蕡","titledesc":"","content":"上帝深居閉九閽巫咸不下問銜寃廣陵别後春濤隔湓浦書來秋雨翻只有安仁能作誄何曽宋玉解招魂平生風義兼師友不敢同君哭寢門","collection":"","collectiondesc":"","poemindex":8},{"author":"李商隠","charstyle":"近體詩","id":64472,"chapter":"卷七十七","chapternum":77,"title":"少年","titledesc":"","content":"外戚平羌第一功生平二十有重封直登宣室螭頭上横過甘泉豹尾中别館覺來雲雨夢後門歸去蕙蘭叢灞陵夜獵隨田竇不識寒郊自轉蓬","collection":"","collectiondesc":"","poemindex":9},{"author":"李商隠","charstyle":"近體詩","id":64473,"chapter":"卷七十七","chapternum":77,"title":"藥轉","titledesc":"","content":"鬱金堂北畫樓東換骨神方上藥通露氣暗連青桂苑風聲偏獵紫蘭叢長籌未必輸孫皓香棗何勞問石崇憶事懐人兼得句翠衾歸卧繡簾中","collection":"","collectiondesc":"","poemindex":10},{"author":"李商隠","charstyle":"近體詩","id":64474,"chapter":"卷七十七","chapternum":77,"title":"杜工部蜀中離席","titledesc":"","content":"人生何處不離羣世路干戈惜暫分雪嶺未歸天外使松州猶駐殿前軍座中醉客延醒客江上晴雲雜雨雲美酒成都堪送老當壚仍是卓文君","collection":"","collectiondesc":"","poemindex":11},{"author":"李商隠","charstyle":"近體詩","id":64475,"chapter":"卷七十七","chapternum":77,"title":"二月二日","titledesc":"","content":"二月二日江上行東風日暖聞吹笙花鬚柳眼各無賴紫蝶黄蜂俱有情萬里憶歸元亮井三年從事亞夫營新灘〈一作春〉莫悟〈一作訝〉遊人意更作風簷夜雨聲","collection":"","collectiondesc":"","poemindex":12},{"author":"李商隠","charstyle":"近體詩","id":64476,"chapter":"卷七十七","chapternum":77,"title":"籌筆驛","titledesc":"","content":"猿〈一作魚〉鳥猶疑畏簡書風雲常為䕶儲胥徒令上將揮神筆終見降王走傳車管樂有才終不忝關張無命欲何如他年錦里經祠廟梁父吟成恨有餘","collection":"","collectiondesc":"","poemindex":13},{"author":"李商隠","charstyle":"近體詩","id":64477,"chapter":"卷七十七","chapternum":77,"title":"九成宫","titledesc":"","content":"十二層城閬苑西平時避暑拂虹霓雲隨夏后雙龍尾風逐周王八駿蹄吳岳曉光連翠巘甘泉晩景上丹梯荔枝盧橘霑恩澤鸞鵲天書濕紫泥","collection":"","collectiondesc":"","poemindex":14},{"author":"李商隠","charstyle":"近體詩","id":64478,"chapter":"卷七十七","chapternum":77,"title":"即日","titledesc":"","content":"一嵗林花即日休江間亭下悵淹留重吟細把真無奈已落猶開未放愁山色正來銜小苑春隂只欲傍髙樓金鞍忽散銀壺漏更醉誰家白玉鈎","collection":"","collectiondesc":"","poemindex":15},{"author":"李商隠","charstyle":"近體詩","id":64479,"chapter":"卷七十七","chapternum":77,"title":"無題","titledesc":"","content":"昨夜星辰昨夜風畫樓西畔桂堂東身無綵鳳雙飛翼心有靈犀一㸃通隔座送鈎春酒暖分曹射覆蠟燈紅嗟余聴鼓應官去走馬蘭臺類㫁〈一作轉〉蓬","collection":"","collectiondesc":"","poemindex":16},{"author":"李商隠","charstyle":"近體詩","id":64480,"chapter":"卷七十七","chapternum":77,"title":"無題","titledesc":"","content":"來是空言去絶踪月斜樓上五更鐘夢為逺别啼難唤書被催成墨未濃蠟照半籠金翡翠麝熏微度繡芙蓉劉郎已恨蓬山逺更隔蓬山一萬重","collection":"","collectiondesc":"","poemindex":17},{"author":"李商隠","charstyle":"近體詩","id":64481,"chapter":"卷七十七","chapternum":77,"title":"無題","titledesc":"","content":"颯颯東風細雨來芙蓉塘外有輕雷金蟾齧鎖燒香入玉虎牽絲汲井迴賈氏窺簾韓掾少宓妃留枕魏王才春心莫共花争發一寸相思一寸灰","collection":"","collectiondesc":"","poemindex":18},{"author":"李商隠","charstyle":"近體詩","id":64482,"chapter":"卷七十七","chapternum":77,"title":"王十二兄與畏之員外相訪見招小飲時予以悼亡日近不去因寄","titledesc":"","content":"謝傅門庭舊末行今朝歌管屬檀郎更無人處簾垂地欲拂塵時簟竟床嵇氏幼男猶可憫左家嬌女豈能忘秋〈一作愁〉霖腹疾俱難遣萬里西風夜漸長","collection":"","collectiondesc":"","poemindex":19},{"author":"李商隠","charstyle":"近體詩","id":64483,"chapter":"卷七十七","chapternum":77,"title":"留贈畏之","titledesc":"","content":"清時無事奏明光不遣當關報早霜中禁詞臣尋引領左川歸客自迴腸郎君下筆驚鸚鵡侍女吹笙弄鳳凰空寄〈一作記〉大羅天上事衆仙同日詠霓裳","collection":"","collectiondesc":"","poemindex":20},{"author":"李商隠","charstyle":"近體詩","id":64484,"chapter":"卷七十七","chapternum":77,"title":"無題","titledesc":"","content":"相見時難别亦難東風無力百花殘春蠶到死絲方盡蠟炬成灰淚始乾曉鏡但愁雲鬢改夜吟應覺月光寒蓬山此去無多路青鳥殷勤為探看","collection":"","collectiondesc":"","poemindex":21},{"author":"李商隠","charstyle":"近體詩","id":64485,"chapter":"卷七十七","chapternum":77,"title":"碧城","titledesc":"","content":"碧城十二曲䦨干犀辟塵埃玉辟寒閬苑有書多附鶴女床無樹不棲鸞星沉海底當牕見雨過河源隔座看若是曉珠明又定一生長對水晶盤","collection":"","collectiondesc":"","poemindex":22},{"author":"李商隠","charstyle":"近體詩","id":64486,"chapter":"卷七十七","chapternum":77,"title":"碧城","titledesc":"","content":"對影聞聲已可憐玉池荷葉正田田不逢蕭史休回首莫見洪崖又拍肩紫鳳放嬌銜楚佩赤鱗狂舞撥湘絃鄂君悵望舟中夜繡被焚香獨自眠","collection":"","collectiondesc":"","poemindex":23},{"author":"李商隠","charstyle":"近體詩","id":64487,"chapter":"卷七十七","chapternum":77,"title":"碧城","titledesc":"","content":"七夕來時先有期洞房簾箔至今垂玉輪顧兔初生魄鐵網珊瑚未有枝撿與神方教駐景收將鳳紙寫相思武皇内傳分明在莫道人間總不知〈此似咏其時貴主事唐初公主多自請出家與二教人媟近商隠同時如文安潯陽平思邵陽永嘉永安義昌安康諸主皆先後丐為道士築觀在外史即不言他醜于防閑復行召入頗著微辭味詩中蕭史一聯及引用董偃水精盤故事大㫖巳明非止為尋常閨閣寫艶也〉","collection":"","collectiondesc":"","poemindex":24},{"author":"李商隠","charstyle":"近體詩","id":64488,"chapter":"卷七十七","chapternum":77,"title":"對雪〈時欲之東〉","titledesc":"","content":"寒氣先侵玉女扉清光旋透省郎闈梅花大庾嶺頭發柳絮章臺街裏飛欲舞定隨曹植馬有情應濕謝莊衣龍山萬里無多逺留待行人二月歸","collection":"","collectiondesc":"","poemindex":25},{"author":"李商隠","charstyle":"近體詩","id":64489,"chapter":"卷七十七","chapternum":77,"title":"對雪〈時欲之東〉","titledesc":"","content":"旋撲珠簾過粉墻輕於柳絮重於霜已隨江令誇瓊樹又入盧家妒玉堂侵夜可能争桂魄忍寒應欲試梅妝關河凍合東西路腸㫁斑騅送陸郎","collection":"","collectiondesc":"","poemindex":26},{"author":"李商隠","charstyle":"近體詩","id":64490,"chapter":"卷七十七","chapternum":77,"title":"蜂","titledesc":"","content":"小苑華池爛漫通後門前檻思無窮宓妃腰細纔勝露趙后身輕欲倚風紅壁寂寥崖蜜盡碧簾迢遞霧巢空青陵粉蝶休離恨長定相逢二月中","collection":"","collectiondesc":"","poemindex":27},{"author":"李商隠","charstyle":"近體詩","id":64491,"chapter":"卷七十七","chapternum":77,"title":"辛未七夕","titledesc":"","content":"恐是仙家好别離故教迢遞作佳期由來碧落銀河畔可要金風玉露時清漏漸移相望乆微雲未接過來遲豈能無意酬烏鵲惟與蜘蛛乞巧絲","collection":"","collectiondesc":"","poemindex":28},{"author":"李商隠","charstyle":"近體詩","id":64492,"chapter":"卷七十七","chapternum":77,"title":"玉山","titledesc":"","content":"玉山髙與閬風齊玉水清流不貯泥何處更求回日馭此中兼有上天梯珠容百斛龍休睡桐拂千尋鳳要棲聞道神仙有才子赤簫吹罷好相攜","collection":"","collectiondesc":"","poemindex":29},{"author":"李商隠","charstyle":"近體詩","id":64493,"chapter":"卷七十七","chapternum":77,"title":"牡丹","titledesc":"","content":"錦幃初卷衛夫人繡被猶堆越鄂君垂手亂翻雕玉佩招〈當作折〉腰争舞鬱金裙石家蠟燭何曽剪荀令香爐可待薫我是夢中傳彩筆欲書花葉寄朝雲","collection":"","collectiondesc":"","poemindex":30},{"author":"李商隠","charstyle":"近體詩","id":64494,"chapter":"卷七十七","chapternum":77,"title":"促漏","titledesc":"","content":"促漏遙鐘動静聞報章重叠杳〈一作字〉難分舞鸞鏡匣收殘黛睡鴨香爐換夕熏歸去定〈一作豈〉知還向月夢來何處更為雲南塘漸暖蒲堪結兩兩鴛鴦䕶水紋","collection":"","collectiondesc":"","poemindex":31},{"author":"李商隠","charstyle":"近體詩","id":64495,"chapter":"卷七十七","chapternum":77,"title":"馬嵬","titledesc":"","content":"海外徒聞更九州他生未卜此生休空聞虎旅傳宵柝無復雞人報曉籌此日六軍同駐馬當時七夕笑牽牛如何四紀為天子不及盧家有莫愁","collection":"","collectiondesc":"","poemindex":32},{"author":"李商隠","charstyle":"近體詩","id":64496,"chapter":"卷七十七","chapternum":77,"title":"可歎","titledesc":"","content":"幸㑹東城宴未迴年華憂共水相催梁家宅裏秦宫入趙后樓中赤鳳來氷簟且眠金縷枕瓊筵不醉玉文盃宓妃愁坐芝田館用盡陳王八斗才","collection":"","collectiondesc":"","poemindex":33},{"author":"李商隠","charstyle":"近體詩","id":64497,"chapter":"卷七十七","chapternum":77,"title":"富平少侯","titledesc":"","content":"七國三邊未到憂十三身襲富平侯不收金彈抛林外却惜銀牀在井頭綵樹轉燈珠錯落繡檀迴枕玉雕鎪當關不報侵晨客新得佳人字莫愁","collection":"","collectiondesc":"","poemindex":34},{"author":"李商隠","charstyle":"近體詩","id":64498,"chapter":"卷七十七","chapternum":77,"title":"聖女祠","titledesc":"","content":"松篁臺殿蕙香幃龍䕶瑤牕鳳掩扉無質易迷三里霧不寒長著五〈一作六〉銖衣人間定有崔羅什天上應無劉武威寄問釵頭雙白燕每朝珠館幾時歸","collection":"","collectiondesc":"","poemindex":35},{"author":"李商隠","charstyle":"近體詩","id":64499,"chapter":"卷七十七","chapternum":77,"title":"過伊僕射舊宅","titledesc":"","content":"朱邸方酬力戰功華筵俄歎逝波窮迴廊簷㫁燕飛去小閣塵凝人語空幽淚〈一作砌〉欲乾殘菊露餘香猶入敗荷風何能更涉瀧江去獨立寒流〈一作沙〉弔楚宫","collection":"","collectiondesc":"","poemindex":36},{"author":"李商隠","charstyle":"近體詩","id":64500,"chapter":"卷七十七","chapternum":77,"title":"銀河吹笙","titledesc":"","content":"悵望銀河吹玉笙樓寒院冷接平明重衾幽夢他年㫁别樹羈雌昨夜驚月榭故香因雨發風簾殘燭隔霜清不須浪作緱山意湘瑟秦簫自有情","collection":"","collectiondesc":"","poemindex":37},{"author":"李商隠","charstyle":"近體詩","id":64501,"chapter":"卷七十七","chapternum":77,"title":"聞歌","titledesc":"","content":"歛笑凝眸意欲歌髙雲不動碧嵯峨銅臺罷望歸何處玉輦忘還事幾多青冡路邊南雁盡細腰宫裏北人過此聲腸㫁非今日香炧燈光奈爾何","collection":"","collectiondesc":"","poemindex":38},{"author":"李商隠","charstyle":"近體詩","id":64502,"chapter":"卷七十七","chapternum":77,"title":"贈華陽宋真人兼寄清都劉先生","titledesc":"","content":"淪謫千年别帝宸至今猶識蕊珠人但驚茅許同仙籍不道〈一作記〉劉盧是世親玉撿賜書迷鳳篆金華歸駕冷龍鱗不因杖履逢周史徐甲何曽有此身","collection":"","collectiondesc":"","poemindex":39},{"author":"李商隠","charstyle":"近體詩","id":64503,"chapter":"卷七十七","chapternum":77,"title":"楚宫〈一作水天閒話舊事〉","titledesc":"","content":"月姊曽逢下彩蟾傾城消息隔重簾已聞佩響知腰細更辨絃聲覺指纖暮雨自歸山悄悄秋河不動夜厭厭王昌且在墻東住未必金堂得免嫌","collection":"","collectiondesc":"","poemindex":40},{"author":"李商隠","charstyle":"近體詩","id":64504,"chapter":"卷七十七","chapternum":77,"title":"和友人戲贈","titledesc":"","content":"東望花樓㑹〈一作事〉不同西來雙燕信休通仙人掌冷三霄露玉女牕虚五夜風翠袖自隨回雪轉燭房尋類外庭空殷勤莫使清香透牢合金魚鏁桂叢","collection":"","collectiondesc":"","poemindex":41},{"author":"李商隠","charstyle":"近體詩","id":64505,"chapter":"卷七十七","chapternum":77,"title":"和友人戲贈","titledesc":"","content":"迢遞青門有幾關柳梢樓角見南山明珠可貫須為佩白璧堪裁且作環子夜休〈一作欲〉歌團扇掩新正未破剪刀閑猿啼鶴怨終年事未抵熏爐一夕間","collection":"","collectiondesc":"","poemindex":42},{"author":"李商隠","charstyle":"近體詩","id":64506,"chapter":"卷七十七","chapternum":77,"title":"題二首後重有戲贈任秀才","titledesc":"","content":"一丈紅薔擁翠筠羅牕不識繞街塵峽中尋覓長逢雨月裏依稀更有人虚為錯刀留逺客枉縁書札損文鱗遙知小閣還斜照羨殺烏龍卧錦茵","collection":"","collectiondesc":"","poemindex":43},{"author":"李商隠","charstyle":"近體詩","id":64507,"chapter":"卷七十七","chapternum":77,"title":"重有感","titledesc":"","content":"玉帳牙旗得上游安危湏共主君憂竇融表已來關右陶侃軍宜次石頭豈有蛟龍愁失水更無鷹隼與髙秋晝號夜哭兼幽顯早晚星關雪涕收〈錢龍惕箋太和九年十月以前廣州節度使王茂元為涇原節度使逾月李訓事作茂元在涇原故曰得上游也昭義節度使劉從諌三上疏問王涯等罪名仇士良聞之惕懼故曰竇融表已來闗右也初獲鄭注京師戒嚴涇原鄜坊節度使王茂元蕭弘皆勒兵備非常故曰陶侃軍宜次石頭也士良輩知事連天子相與怨憤帝懼偽不語宦人得肆志殺戮則蛟龍而失水矣曰豈有者諱之也涯等既死舉朝脅息諸藩鎮亦皆觀望不前誰為髙秋之鷹隼快意于一擊乎曰更無者傷之亦望之也至于盡號夜哭雪涕星闗而感之者益深悲夫〉","collection":"","collectiondesc":"","poemindex":44},{"author":"李商隠","charstyle":"近體詩","id":64508,"chapter":"卷七十七","chapternum":77,"title":"深宫","titledesc":"","content":"金殿銷香閉綺櫳〈一作籠〉玉壺傳㸃〈一作響〉咽銅龍狂飈不惜蘿陰薄清露偏知桂葉濃斑竹嶺邊無限淚景陽宫裏及時鐘豈知為雨為雲處〈一作意〉只有髙唐十二峯","collection":"","collectiondesc":"","poemindex":45},{"author":"李商隠","charstyle":"近體詩","id":64509,"chapter":"卷七十七","chapternum":77,"title":"鄭州獻從叔舎人褎","titledesc":"","content":"蓬島烟霞閬苑鐘三官箋奏附金龍茅君奕世仙曹貴許掾全家道氣濃絳簡尚㕘黄紙案丹爐猶用紫泥封不知他日華陽洞許上經樓第幾重","collection":"","collectiondesc":"","poemindex":46},{"author":"李商隠","charstyle":"近體詩","id":64510,"chapter":"卷七十七","chapternum":77,"title":"安定城樓","titledesc":"","content":"迢遞髙城百尺樓緑楊枝外盡汀洲賈生年少虚垂淚王粲春來更逺遊永憶江湖歸白髪欲迴天地入扁舟不知腐䑕成滋味猜意鴛雛竟未休","collection":"","collectiondesc":"","poemindex":47},{"author":"李商隠","charstyle":"近體詩","id":64511,"chapter":"卷七十七","chapternum":77,"title":"隋宫守嵗","titledesc":"","content":"消息東郊木帝迴宫中行樂有新梅沈香甲煎為庭燎玉液瓊蘇作夀杯遙望露盤疑是月逺聞鼉鼓欲驚雷昭陽第一傾城客不踏金蓮不肯來","collection":"","collectiondesc":"","poemindex":48},{"author":"李商隠","charstyle":"近體詩","id":64512,"chapter":"卷七十七","chapternum":77,"title":"茂陵","titledesc":"","content":"漢家天馬出蒲梢苜蓿榴花遍近郊内苑只知含〈一作銜〉鳳觜屬車無復插雞翹玉桃偷得憐方朔金屋修〈一作妝〉成貯阿嬌誰料蘇卿老歸國茂陵松柏雨蕭蕭","collection":"","collectiondesc":"","poemindex":49},{"author":"李商隠","charstyle":"近體詩","id":64513,"chapter":"卷七十七","chapternum":77,"title":"淚","titledesc":"","content":"永巷長年怨綺羅離情終日思風波湘江竹上痕無限峴首碑前灑幾多人去紫臺秋入塞兵殘楚帳夜聞歌朝來灞水橋邊問未抵青袍送玉珂","collection":"","collectiondesc":"","poemindex":50},{"author":"李商隠","charstyle":"近體詩","id":64514,"chapter":"卷七十七","chapternum":77,"title":"七月二十九日崇譲宅讌作","titledesc":"","content":"露如微霰下前池月〈一作風〉過迴塘萬竹悲浮世本來多聚散紅蕖何事亦離披悠揚歸夢唯燈見濩落生涯獨酒知豈到白頭長只爾嵩陽松雪有心期","collection":"","collectiondesc":"","poemindex":51},{"author":"李商隠","charstyle":"近體詩","id":64515,"chapter":"卷七十七","chapternum":77,"title":"贈從兄閬之","titledesc":"","content":"悵望人間萬事違私書幽夢約忘機荻花村裏魚標在石蘚庭中鹿跡微幽徑定攜僧共入寒塘好與月相依城中猘犬憎蘭佩莫損幽芳乆不歸","collection":"","collectiondesc":"","poemindex":52},{"author":"李商隠","charstyle":"近體詩","id":64516,"chapter":"卷七十七","chapternum":77,"title":"梓州罷吟寄同舎","titledesc":"","content":"不㨂花朝與雪朝五年從事霍嫖姚君縁接座交珠履我為分行近翠翹楚雨含情皆有託漳濵卧病竟無憀長吟逺下燕臺去惟有衣香染未銷","collection":"","collectiondesc":"","poemindex":53},{"author":"李商隠","charstyle":"近體詩","id":64517,"chapter":"卷七十七","chapternum":77,"title":"無題","titledesc":"","content":"鳳尾香羅薄幾重碧文圓頂夜深縫扇裁月魄羞難掩車走雷聲語未通曽是寂寥金燼暗㫁無消息石榴紅斑騅只繫垂楊岸何處西南任好風","collection":"","collectiondesc":"","poemindex":54},{"author":"李商隠","charstyle":"近體詩","id":64518,"chapter":"卷七十七","chapternum":77,"title":"無題","titledesc":"","content":"重幃深下莫愁堂卧後清宵細細長神女生涯原是夢小姑居處本無郎風波不信菱枝弱月露誰教桂葉香直道相思了無益未妨惆悵是清狂","collection":"","collectiondesc":"","poemindex":55},{"author":"李商隠","charstyle":"近體詩","id":64519,"chapter":"卷七十七","chapternum":77,"title":"汴上送李郢之蘇州","titledesc":"","content":"人髙詩苦滯夷門萬里梁王有舊園烟幌自應憐白紵月樓誰伴咏黄昏露桃塗頰依苔井風柳誇腰住水村蘇小小墳今在否紫蘭香徑與招魂","collection":"","collectiondesc":"","poemindex":56},{"author":"李商隠","charstyle":"近體詩","id":64520,"chapter":"卷七十七","chapternum":77,"title":"贈鄭讜處士","titledesc":"","content":"浪迹江湖白髪新浮雲一片是吾身寒歸山觀隨棊局暖入汀洲逐釣綸越桂留烹張翰鱠蜀薑供煑陸機蓴相逢一笑憐疎放他日扁舟有故人","collection":"","collectiondesc":"","poemindex":57},{"author":"李商隠","charstyle":"近體詩","id":64521,"chapter":"卷七十七","chapternum":77,"title":"復至裴明府所居","titledesc":"","content":"伊人卜築自幽深桂巷杉籬不可尋柱上雕蟲對書字槽中瘦馬仰聴琴求之流輩豈易得行矣闗山方獨吟賒取松醪一斗酒與君相伴灑煩襟","collection":"","collectiondesc":"","poemindex":58},{"author":"李商隠","charstyle":"近體詩","id":64522,"chapter":"卷七十七","chapternum":77,"title":"子初郊墅","titledesc":"","content":"看山對酒君思我聴鼓離城我訪君臘雪巳添墻下水齋鐘不散檻前雲陰移竹柏濃還淡歌雜漁樵㫁更聞亦擬村南買烟舎子孫相約事耕耘","collection":"","collectiondesc":"","poemindex":59},{"author":"李商隠","charstyle":"近體詩","id":64523,"chapter":"卷七十七","chapternum":77,"title":"當句有對","titledesc":"","content":"宻邇〈一作爾〉平陽接上蘭秦樓鴛瓦漢宫盤池光不定花光亂日氣初涵露氣乾但覺游蜂饒舞蝶豈知孤鳳憶離鸞三星自轉三山逺紫府程遙碧落寛","collection":"","collectiondesc":"","poemindex":60},{"author":"李商隠","charstyle":"近體詩","id":64524,"chapter":"卷七十七","chapternum":77,"title":"井絡","titledesc":"","content":"井絡天彭一掌中漫誇天設劍為峰陣圖東聚燕〈當作夔〉江石邊柝西懸雪嶺松堪歎〈一作笑〉故君成杜宇可能先主是真龍將來為報奸雄輩莫向金牛訪舊踪","collection":"","collectiondesc":"","poemindex":61},{"author":"李商隠","charstyle":"近體詩","id":64525,"chapter":"卷七十七","chapternum":77,"title":"寫意","titledesc":"","content":"燕雁迢迢隔上林髙秋望㫁正長吟人間路有潼江險天外山惟玉壘深日向花間留返照雲從城上結層陰三年已制思鄉淚更入新年恐不禁","collection":"","collectiondesc":"","poemindex":62},{"author":"李商隠","charstyle":"近體詩","id":64526,"chapter":"卷七十七","chapternum":77,"title":"隨師東","titledesc":"","content":"東征日調萬黄金幾竭中原買鬭心軍令未聞誅馬謖捷書唯是報孫歆但須鸑鷟巢阿閣豈假鴟鴞在泮林可惜前朝玄菟郡積骸成莽陣雲深〈太和元年李同捷盜據滄景詔烏重𦙍王智興康志睦史憲誠李載義李聴張璠各率本道兵討之二年九月命諸軍進討王庭凑十月憲誠及同捷戰于平原屢敗之載義又敗之于長蘆柳公濟敗庭凑于新樂又敗之于博野劉從諌又敗之于昭慶時諸軍討同捷乆未成功每有小勝輒虚張首虜以邀厚賞朝廷竭力奉之饋運不給滄州䘮亂之後骸骨蔽地城空野曠户口什無三四詳詩中語正此時事也〉","collection":"","collectiondesc":"","poemindex":63},{"author":"李商隠","charstyle":"近體詩","id":64527,"chapter":"卷七十七","chapternum":77,"title":"宋玉","titledesc":"","content":"何事荆臺百萬家惟教宋玉擅才華楚辭巳不饒唐勒風賦何曽譲景差落日渚宫供觀閣開年雲夢送煙花可憐庾信尋荒徑猶得三朝託後車","collection":"","collectiondesc":"","poemindex":64},{"author":"李商隠","charstyle":"近體詩","id":64528,"chapter":"卷七十七","chapternum":77,"title":"韓同年新居餞韓西迎家室戲贈","titledesc":"","content":"籍籍征西萬户侯新緣貴壻起珠樓一名我漫居先甲千騎君翻在上頭雲路招邀迴綵鳳天河迢遞笑牽牛南朝禁臠無人近瘦盡瓊枝詠四愁","collection":"","collectiondesc":"","poemindex":65},{"author":"李商隠","charstyle":"近體詩","id":64529,"chapter":"卷七十七","chapternum":77,"title":"柳","titledesc":"","content":"江南江北雪初消漠漠輕黄惹嫩條灞岸已攀行客手楚宫先騁舞姬腰清明帶雨臨官道晚日含風拂野橋如線如絲正牽恨王孫歸路一何遙","collection":"","collectiondesc":"","poemindex":66},{"author":"李商隠","charstyle":"近體詩","id":64530,"chapter":"卷七十七","chapternum":77,"title":"九日","titledesc":"","content":"曽共山翁把酒時霜天白菊繞堦墀十年泉下無人問九日樽前有所思不學漢臣栽苜蓿空教楚客咏江蘺郎君官貴施行馬東閣無因再得窺〈北夢瑣言云李商隠員外依彭陽令狐楚以箋奏受知相國既没子綯繼有韋平之拜疎隴西未嘗展分重陽日義山詣宅于㕔事上留題云云綯覩之慙悵乃扄閉此㕔終身不處 唐詩紀事云綯惡商隠從鄭亞之辟疎之重陽日商隠留詩于其㕔事綯乃補太學博士 錢龍惕箋文宗時李宗閔牛僧孺令狐楚與李徳裕大相仇怨徳裕相武宗五年雖未嘗忘情于太牢然救楊嗣復李珏之死猶有大臣之度大中初立贊皇萌驂乗之禍令狐綯當國舉贊皇之客誅剪無孑遺矣義山自開成登第後累辟王茂元鄭亞盧弘正府三人皆太尉委用故綯尤深惡之十年秉政抑之終于使府綯真險刻寡恩哉〉","collection":"","collectiondesc":"","poemindex":67},{"author":"李商隠","charstyle":"近體詩","id":64531,"chapter":"卷七十七","chapternum":77,"title":"天平公座中呈令狐令公時蔡京在座京曽為僧徒故有第五句","titledesc":"","content":"罷執霓旌上醮壇慢妝嬌樹水晶盤更深欲訴蛾眉歛衣薄臨醒玉豔寒〈座中必有官妓故云〉白足禪僧思敗道青袍御史擬休官雖然同是將軍客不敢公然子細看","collection":"","collectiondesc":"","poemindex":68},{"author":"李商隠","charstyle":"近體詩","id":64532,"chapter":"卷七十七","chapternum":77,"title":"水齋","titledesc":"","content":"多病欣依有道邦南塘晏起想秋江卷簾飛燕還拂水開户暗蟲猶打窓更閱前題已披卷仍斟昨夜未開缸誰人為報故交道莫惜鯉魚時一雙","collection":"","collectiondesc":"","poemindex":69},{"author":"李商隠","charstyle":"近體詩","id":64533,"chapter":"卷七十七","chapternum":77,"title":"和人題真娘墓","titledesc":"","content":"虎丘山下劍池邊長遣遊人歎逝川罥樹㫁絲悲舞席出雲清梵想歌筵柳眉空吐效顰葉榆莢還飛買笑錢一自香魂招不得秪應江上獨嬋姢","collection":"","collectiondesc":"","poemindex":70},{"author":"李商隠","charstyle":"近體詩","id":64534,"chapter":"卷七十七","chapternum":77,"title":"春日寄懐","titledesc":"","content":"世間榮落重逡巡我獨丘園坐四春縱使有花兼有月可堪無酒又無人青袍似草年年定白髪如絲日日新欲逐風波千萬里未知何路到龍津","collection":"","collectiondesc":"","poemindex":71},{"author":"李商隠","charstyle":"近體詩","id":64535,"chapter":"卷七十七","chapternum":77,"title":"自貺","titledesc":"","content":"陶令去官後仰眠書屋中誰將五斗米擬換北牕風","collection":"","collectiondesc":"","poemindex":72},{"author":"李商隠","charstyle":"近體詩","id":64536,"chapter":"卷七十七","chapternum":77,"title":"嘲桃","titledesc":"","content":"無賴夭桃面平明露井東春風為開了却擬笑春風","collection":"","collectiondesc":"","poemindex":73},{"author":"李商隠","charstyle":"近體詩","id":64537,"chapter":"卷七十七","chapternum":77,"title":"妓席","titledesc":"","content":"樂府聞桃葉人前道得無勸君書小字慎莫唤官奴〈王獻之小字官奴妾桃葉樂府有歌〉","collection":"","collectiondesc":"","poemindex":74},{"author":"李商隠","charstyle":"近體詩","id":64538,"chapter":"卷七十七","chapternum":77,"title":"登樂遊原","titledesc":"","content":"向晩意不適驅車登古原夕陽無限好只是近黄昏","collection":"","collectiondesc":"","poemindex":75},{"author":"李商隠","charstyle":"近體詩","id":64539,"chapter":"卷七十七","chapternum":77,"title":"漫成","titledesc":"","content":"沈約憐何遜延年毁謝莊清新俱有得名譽底相傷","collection":"","collectiondesc":"","poemindex":76},{"author":"李商隠","charstyle":"近體詩","id":64540,"chapter":"卷七十七","chapternum":77,"title":"漫成","titledesc":"","content":"霧夕詠芙蕖何郎得意初此時誰最賞沈范兩尚書","collection":"","collectiondesc":"","poemindex":77},{"author":"李商隠","charstyle":"近體詩","id":64541,"chapter":"卷七十七","chapternum":77,"title":"霜月","titledesc":"","content":"初聞征雁巳無蟬百尺髙樓水接天青女素娥俱耐冷月中霜裏鬭嬋姢","collection":"","collectiondesc":"","poemindex":78},{"author":"李商隠","charstyle":"近體詩","id":64542,"chapter":"卷七十七","chapternum":77,"title":"華山題王母祠","titledesc":"","content":"蓮花峯下鎻雕梁此去瑤池地共長好為麻姑到東海勸栽黄竹莫栽桑","collection":"","collectiondesc":"","poemindex":79},{"author":"李商隠","charstyle":"近體詩","id":64543,"chapter":"卷七十七","chapternum":77,"title":"華清宫","titledesc":"","content":"華清恩幸古無倫猶恐蛾眉不勝人未免被他褒女笑只教天子暫䝉塵","collection":"","collectiondesc":"","poemindex":80},{"author":"李商隠","charstyle":"近體詩","id":64544,"chapter":"卷七十七","chapternum":77,"title":"北齊","titledesc":"","content":"一笑相傾國便亡何勞荆棘始堪傷小憐玉體横陳夜已報周師入晉陽","collection":"","collectiondesc":"","poemindex":81},{"author":"李商隠","charstyle":"近體詩","id":64545,"chapter":"卷七十七","chapternum":77,"title":"北齊","titledesc":"","content":"巧笑知堪敵萬幾傾城最在著戎衣晉陽巳陷休回顧更請君王獵一圍","collection":"","collectiondesc":"","poemindex":82},{"author":"李商隠","charstyle":"近體詩","id":64546,"chapter":"卷七十七","chapternum":77,"title":"復京","titledesc":"","content":"虜騎燕兵一戰摧萬靈迴首賀軒臺天教李令心如日可要昭陵石馬來","collection":"","collectiondesc":"","poemindex":83},{"author":"李商隠","charstyle":"近體詩","id":64547,"chapter":"卷七十七","chapternum":77,"title":"渾河中","titledesc":"","content":"九廟無塵八馬回奉天城壘長春苔咸陽原上英雄骨半向君家養馬來","collection":"","collectiondesc":"","poemindex":84},{"author":"李商隠","charstyle":"近體詩","id":64548,"chapter":"卷七十七","chapternum":77,"title":"咸陽","titledesc":"","content":"咸陽宫闕鬱嵯峨六國樓臺艶綺羅自是當時天帝醉不關秦地有山河","collection":"","collectiondesc":"","poemindex":85},{"author":"李商隠","charstyle":"近體詩","id":64549,"chapter":"卷七十七","chapternum":77,"title":"夜雨寄北","titledesc":"","content":"君問歸期未有期巴山夜雨漲秋池何當共剪西牕燭却話巴山夜雨時","collection":"","collectiondesc":"","poemindex":86},{"author":"李商隠","charstyle":"近體詩","id":64550,"chapter":"卷七十七","chapternum":77,"title":"宿駱氏亭寄懐崔雍崔衮","titledesc":"","content":"竹塢無塵水檻清相思迢遞隔重城秋陰不散霜飛晚留得枯荷聴雨聲","collection":"","collectiondesc":"","poemindex":87},{"author":"李商隠","charstyle":"近體詩","id":64551,"chapter":"卷七十七","chapternum":77,"title":"夢澤","titledesc":"","content":"夢澤悲風動白茅楚王葬盡滿城嬌未知歌舞能多少虚減宫厨為細腰","collection":"","collectiondesc":"","poemindex":88},{"author":"李商隠","charstyle":"近體詩","id":64552,"chapter":"卷七十七","chapternum":77,"title":"贈歌伎","titledesc":"","content":"水精如意玉連環下蔡城危莫破顔紅綻櫻桃含白雪㫁腸聲裏唱陽關","collection":"","collectiondesc":"","poemindex":89},{"author":"李商隠","charstyle":"近體詩","id":64553,"chapter":"卷七十七","chapternum":77,"title":"贈歌伎","titledesc":"","content":"白日相思可奈何嚴城清夜㫁經過只知解道春來瘦不道春來獨自多","collection":"","collectiondesc":"","poemindex":90},{"author":"李商隠","charstyle":"近體詩","id":64554,"chapter":"卷七十七","chapternum":77,"title":"寄令狐郎中","titledesc":"","content":"嵩雲春樹乆離居雙鯉迢迢一紙書休問梁園舊賔客茂陵秋雨病相如","collection":"","collectiondesc":"","poemindex":91},{"author":"李商隠","charstyle":"近體詩","id":64555,"chapter":"卷七十七","chapternum":77,"title":"杜司勲","titledesc":"","content":"髙樓風雨感斯文短翼差池不及羣刻意傷春復傷别人間唯有杜司勲","collection":"","collectiondesc":"","poemindex":92},{"author":"李商隠","charstyle":"近體詩","id":64556,"chapter":"卷七十七","chapternum":77,"title":"無題","titledesc":"","content":"聞道閶門萼緑華昔年相望抵〈一作尚〉天涯豈知一夜秦樓客偷看吳王苑内花","collection":"","collectiondesc":"","poemindex":93},{"author":"李商隠","charstyle":"近體詩","id":64557,"chapter":"卷七十七","chapternum":77,"title":"漢宫詞","titledesc":"","content":"青雀西飛竟未回君王長在集靈臺侍臣最有相如渴不賜金莖露一杯","collection":"","collectiondesc":"","poemindex":94},{"author":"李商隠","charstyle":"近體詩","id":64558,"chapter":"卷七十七","chapternum":77,"title":"席上作〈并序〉","titledesc":"予為桂州從事故府鄭公出家妓令賦髙唐詩","content":"淡雲輕雨拂髙唐玉殿秋來夜正長料得也應憐宋玉一生唯事楚㐮王","collection":"","collectiondesc":"","poemindex":95},{"author":"李商隠","charstyle":"近體詩","id":64559,"chapter":"卷七十七","chapternum":77,"title":"無題","titledesc":"","content":"紫府仙人號寳燈雲漿未飲結成氷如何雪月交光夜更在瑤臺十二層","collection":"","collectiondesc":"","poemindex":96},{"author":"李商隠","charstyle":"近體詩","id":64560,"chapter":"卷七十七","chapternum":77,"title":"柳","titledesc":"","content":"曽逐東風拂舞筵樂遊春苑㫁腸天如何肯到清秋日已帶斜陽又帶蟬〈楊慎曰形容先榮後悴之意〉","collection":"","collectiondesc":"","poemindex":97},{"author":"李商隠","charstyle":"近體詩","id":64561,"chapter":"卷七十七","chapternum":77,"title":"留贈畏之","titledesc":"","content":"待得郎來月已低寒暄不道醉如泥五更又欲向何處騎馬出門烏夜啼","collection":"","collectiondesc":"","poemindex":98},{"author":"李商隠","charstyle":"近體詩","id":64562,"chapter":"卷七十七","chapternum":77,"title":"夜半","titledesc":"","content":"三更三㸃萬家眠露欲為霜月墮煙鬭䑕上堂蝙蝠出玉琴時動綺窓絃","collection":"","collectiondesc":"","poemindex":99},{"author":"李商隠","charstyle":"近體詩","id":64563,"chapter":"卷七十七","chapternum":77,"title":"飲席代官妓贈兩從事","titledesc":"","content":"新人橋上著春衫舊主江邊側帽簷願得化為紅綬帶許教雙鳳一時銜","collection":"","collectiondesc":"","poemindex":100},{"author":"李商隠","charstyle":"近體詩","id":64564,"chapter":"卷七十七","chapternum":77,"title":"詠史","titledesc":"","content":"北湖南埭水漫漫一片降旗百尺竿三百年間同曉夢鍾山何處有龍盤","collection":"","collectiondesc":"","poemindex":101},{"author":"李商隠","charstyle":"近體詩","id":64565,"chapter":"卷七十七","chapternum":77,"title":"華清宫","titledesc":"","content":"朝元閣迥羽衣新首按昭陽第一人當日不來髙處舞可能天上有邊塵","collection":"","collectiondesc":"","poemindex":102},{"author":"李商隠","charstyle":"近體詩","id":64566,"chapter":"卷七十七","chapternum":77,"title":"齊宫詞","titledesc":"","content":"永夀兵來夜不扃金蓮無復印中庭梁臺歌管三更罷猶自風搖九子鈴","collection":"","collectiondesc":"","poemindex":103},{"author":"李商隠","charstyle":"近體詩","id":64567,"chapter":"卷七十七","chapternum":77,"title":"青陵臺","titledesc":"","content":"青陵臺畔日光斜萬古貞魂倚暮霞莫訝韓憑為蛺蜨等閒飛上别枝花","collection":"","collectiondesc":"","poemindex":104},{"author":"李商隠","charstyle":"近體詩","id":64568,"chapter":"卷七十七","chapternum":77,"title":"漢宫","titledesc":"","content":"通靈夜醮達清晨承露盤晞甲帳春王母不來〈一作西歸〉方朔去更須重見李夫人","collection":"","collectiondesc":"","poemindex":105},{"author":"李商隠","charstyle":"近體詩","id":64569,"chapter":"卷七十七","chapternum":77,"title":"讀任彦昇碑","titledesc":"","content":"任昉當年有美名可憐才調最縱横梁臺初建應惆悵不得蕭公作騎兵","collection":"","collectiondesc":"","poemindex":106},{"author":"李商隠","charstyle":"近體詩","id":64570,"chapter":"卷七十七","chapternum":77,"title":"宫妓","titledesc":"","content":"珠箔輕明拂玉墀披香新殿鬭腰支不須㸔盡魚龍戯終遣君王怒偃師","collection":"","collectiondesc":"","poemindex":107},{"author":"李商隠","charstyle":"近體詩","id":64571,"chapter":"卷七十七","chapternum":77,"title":"宫辭","titledesc":"","content":"君恩如水向東流得寵憂移失寵愁莫向樽前奏花落凉風只在殿西頭","collection":"","collectiondesc":"","poemindex":108},{"author":"李商隠","charstyle":"近體詩","id":64572,"chapter":"卷七十七","chapternum":77,"title":"代贈","titledesc":"","content":"樓上黄昏欲望休玉梯横絶月中鈎芭蕉不展丁香結同向春風各自愁","collection":"","collectiondesc":"","poemindex":109},{"author":"李商隠","charstyle":"近體詩","id":64573,"chapter":"卷七十七","chapternum":77,"title":"代贈","titledesc":"","content":"東南日出照髙樓樓上離人唱石州總把春山掃眉黛不知供得幾多愁","collection":"","collectiondesc":"","poemindex":110},{"author":"李商隠","charstyle":"近體詩","id":64574,"chapter":"卷七十七","chapternum":77,"title":"楚吟","titledesc":"","content":"山上離宫宫上樓樓前宫畔暮江流楚天長短黄昏雨宋玉無愁亦是愁","collection":"","collectiondesc":"","poemindex":111},{"author":"李商隠","charstyle":"近體詩","id":64575,"chapter":"卷七十七","chapternum":77,"title":"瑤池","titledesc":"","content":"瑤池阿母綺牕開黄竹歌聲動地哀八駿日行三萬里穆王何事不重來","collection":"","collectiondesc":"","poemindex":112},{"author":"李商隠","charstyle":"近體詩","id":64576,"chapter":"卷七十七","chapternum":77,"title":"南朝","titledesc":"","content":"地險悠悠天險長金陵王氣應瑤光休誇此地分天下只得徐妃半面妝","collection":"","collectiondesc":"","poemindex":113},{"author":"李商隠","charstyle":"近體詩","id":64577,"chapter":"卷七十七","chapternum":77,"title":"題漢祖廟","titledesc":"","content":"乗運應須宅八荒男兒安得戀池隍君王自起新豐後項羽何曽在故鄉","collection":"","collectiondesc":"","poemindex":114},{"author":"李商隠","charstyle":"近體詩","id":64578,"chapter":"卷七十七","chapternum":77,"title":"韓冬郎即席為詩相送一座盡驚他日余方追吟連宵侍坐徘徊乆之句有老成之風因成二絶寄酬兼呈畏之員外","titledesc":"","content":"十歲裁詩走馬成冷灰殘燭動離情桐花萬里丹山路雛鳳清於老鳳聲","collection":"","collectiondesc":"","poemindex":115},{"author":"李商隠","charstyle":"近體詩","id":64579,"chapter":"卷七十七","chapternum":77,"title":"韓冬郎即席為詩相送一座盡驚他日余方追吟連宵侍坐徘徊乆之句有老成之風因成二絶寄酬兼呈畏之員外","titledesc":"","content":"劍棧風檣各苦辛别時氷雪到時春為憑何遜休聯句廋盡東陽姓沈人","collection":"","collectiondesc":"","poemindex":116},{"author":"李商隠","charstyle":"近體詩","id":64580,"chapter":"卷七十七","chapternum":77,"title":"驪山有感","titledesc":"","content":"驪岫飛泉泛暖香九龍呵䕶玉蓮房平明每幸長生殿不從金輿惟夀王","collection":"","collectiondesc":"","poemindex":117},{"author":"李商隠","charstyle":"近體詩","id":64581,"chapter":"卷七十七","chapternum":77,"title":"過楚宫","titledesc":"","content":"巫峽迢迢舊楚宫至今雲雨暗丹楓微生盡戀人間樂只有㐮王憶夢中","collection":"","collectiondesc":"","poemindex":118},{"author":"李商隠","charstyle":"近體詩","id":64582,"chapter":"卷七十七","chapternum":77,"title":"龍池","titledesc":"","content":"龍池賜酒敞雲屏羯鼓聲髙衆樂停夜半宴歸宫漏永薛王沉醉夀王醒","collection":"","collectiondesc":"","poemindex":119},{"author":"李商隠","charstyle":"近體詩","id":64583,"chapter":"卷七十七","chapternum":77,"title":"嫦娥","titledesc":"","content":"雲母屏風燭影深長河漸落曉星沈嫦娥應悔偷靈藥碧海青天夜夜心","collection":"","collectiondesc":"","poemindex":120},{"author":"李商隠","charstyle":"近體詩","id":64584,"chapter":"卷七十七","chapternum":77,"title":"賈生","titledesc":"","content":"宣室求賢訪逐臣賈生才調更無倫可憐夜半虚前席不問蒼生問鬼神","collection":"","collectiondesc":"","poemindex":121},{"author":"李商隠","charstyle":"近體詩","id":64585,"chapter":"卷七十七","chapternum":77,"title":"西亭","titledesc":"","content":"此夜西亭月正圓疎簾相伴宿風煙梧桐莫更翻清露孤鶴從來不得眠","collection":"","collectiondesc":"","poemindex":122},{"author":"李商隠","charstyle":"近體詩","id":64586,"chapter":"卷七十七","chapternum":77,"title":"槿花","titledesc":"","content":"風露凄凄秋景繁可憐榮落在朝昏未央宫裏三千女但保紅顔莫保恩","collection":"","collectiondesc":"","poemindex":123},{"author":"李商隠","charstyle":"近體詩","id":64587,"chapter":"卷七十七","chapternum":77,"title":"和韋潘前輩七月十二日夜泊池州城下先寄上李使君","titledesc":"","content":"桂含爽氣三秋首蓂吐中旬二葉新正是澄江如練處元暉應喜見詩人","collection":"","collectiondesc":"","poemindex":124},{"author":"李商隠","charstyle":"近體詩","id":64588,"chapter":"卷七十七","chapternum":77,"title":"訪人不遇留别館","titledesc":"","content":"卿卿不惜鎖牕春去作長楸走馬身閒倚繡簾吹柳絮日髙深院㫁無人","collection":"","collectiondesc":"","poemindex":125},{"author":"李商隠","charstyle":"近體詩","id":64589,"chapter":"卷七十七","chapternum":77,"title":"寄惱韓同年時韓住蕭洞","titledesc":"","content":"簾外辛夷定已開開時莫放艷陽回年華若到經風雨便是胡僧話劫灰","collection":"","collectiondesc":"","poemindex":126},{"author":"李商隠","charstyle":"近體詩","id":64590,"chapter":"卷七十七","chapternum":77,"title":"寄惱韓同年時韓住蕭洞","titledesc":"","content":"龍山晴雪鳳樓霞洞裏迷人有幾家我為傷春心自醉不勞君勸石榴花","collection":"","collectiondesc":"","poemindex":127},{"author":"李商隠","charstyle":"近體詩","id":64591,"chapter":"卷七十七","chapternum":77,"title":"假日","titledesc":"","content":"素琴絃㫁酒瓶空倚坐欹眠日已中誰向劉伶天幕内更當陶令北牕風","collection":"","collectiondesc":"","poemindex":128},{"author":"李商隠","charstyle":"近體詩","id":64592,"chapter":"卷七十七","chapternum":77,"title":"李衛公","titledesc":"","content":"絳紗弟子音塵絶鸞鏡佳人舊㑹稀今日致身歌舞地木棉花暖鷓鴣飛","collection":"","collectiondesc":"","poemindex":129},{"author":"李商隠","charstyle":"近體詩","id":64593,"chapter":"卷七十七","chapternum":77,"title":"偶題","titledesc":"","content":"小亭閒眠微醉消山榴海柏枝相交水紋簟上琥珀枕傍有堕釵雙翠翹","collection":"","collectiondesc":"","poemindex":130},{"author":"李商隠","charstyle":"近體詩","id":64594,"chapter":"卷七十七","chapternum":77,"title":"偶題","titledesc":"","content":"清月依微香露輕曲房小院多逢迎春叢定是饒棲鳥飲罷莫持紅燭行","collection":"","collectiondesc":"","poemindex":131},{"author":"李商隠","charstyle":"近體詩","id":64595,"chapter":"卷七十七","chapternum":77,"title":"夜冷","titledesc":"","content":"樹繞池寛月影多村砧塢笛隔風蘿西亭翠被餘香薄一夜將愁向敗荷","collection":"","collectiondesc":"","poemindex":132},{"author":"李商隠","charstyle":"近體詩","id":64596,"chapter":"卷七十七","chapternum":77,"title":"同崔入詣藥山訪融師","titledesc":"","content":"共受征南不次恩報恩惟是有忘言巖花澗草西北路未見髙僧只見猿","collection":"","collectiondesc":"","poemindex":133},{"author":"李商隠","charstyle":"近體詩","id":64597,"chapter":"卷七十七","chapternum":77,"title":"無題〈一云陽城〉","titledesc":"","content":"白道縈迴入暮霞斑騅嘶㫁七香車春風自共何人笑枉破陽城十萬家","collection":"","collectiondesc":"","poemindex":134},{"author":"李商隠","charstyle":"近體詩","id":64598,"chapter":"卷七十七","chapternum":77,"title":"失題","titledesc":"","content":"家近紅蕖曲水濵全家羅襪起秋塵莫將越客千絲網網得西施别贈人","collection":"","collectiondesc":"","poemindex":135},{"author":"李商隠","charstyle":"近體詩","id":64599,"chapter":"卷七十七","chapternum":77,"title":"春日","titledesc":"","content":"欲入盧家白玉堂新春催破舞衣裳蝶銜紅蕊蜂銜粉共助青樓一日忙","collection":"","collectiondesc":"","poemindex":136},{"author":"李商隠","charstyle":"近體詩","id":64600,"chapter":"卷七十七","chapternum":77,"title":"蝶〈一作無題〉","titledesc":"","content":"夀陽公主嫁時妝八字宫眉捧額黄見我佯羞頻照影不知身屬冶遊郎","collection":"","collectiondesc":"","poemindex":137},{"author":"李商隠","charstyle":"近體詩","id":64601,"chapter":"卷七十七","chapternum":77,"title":"為有","titledesc":"","content":"為有雲屏無限嬌鳳城寒盡怕春宵無端嫁得金龜壻辜負香衾事早朝","collection":"","collectiondesc":"","poemindex":138},{"author":"李商隠","charstyle":"近體詩","id":64602,"chapter":"卷七十七","chapternum":77,"title":"江東","titledesc":"","content":"驚魚撥剌燕翩翾獨自江東上釣船今日春光太漂蕩謝家輕絮沈郎錢","collection":"","collectiondesc":"","poemindex":139},{"author":"李商隠","charstyle":"近體詩","id":64603,"chapter":"卷七十七","chapternum":77,"title":"離亭賦得折楊桞","titledesc":"","content":"暫憑樽酒送無憀莫損愁眉與細腰人世死前惟有别春風争擬惜長條","collection":"","collectiondesc":"","poemindex":140},{"author":"李商隠","charstyle":"近體詩","id":64604,"chapter":"卷七十七","chapternum":77,"title":"離亭賦得折楊桞","titledesc":"","content":"含煙惹霧每依依萬緒千條拂落暉為報行人休盡折半留相送半迎歸","collection":"","collectiondesc":"","poemindex":141},{"author":"李商隠","charstyle":"近體詩","id":64605,"chapter":"卷七十七","chapternum":77,"title":"莫愁","titledesc":"","content":"雪中梅下與誰期梅雪相兼一萬枝若是石城無艇子莫愁還似有愁時","collection":"","collectiondesc":"","poemindex":142},{"author":"李商隠","charstyle":"近體詩","id":64606,"chapter":"卷七十七","chapternum":77,"title":"評事翁寄賜餳粥走筆為答","titledesc":"","content":"粥香𩛿白杏花天省對流鶯坐綺筵今日寄來春已老鳳樓迢遞憶秋千","collection":"","collectiondesc":"","poemindex":143},{"author":"李商隠","charstyle":"近體詩","id":64607,"chapter":"卷七十七","chapternum":77,"title":"東阿王","titledesc":"","content":"國事分明屬灌均西陵魂㫁夜來人君王不得為天子半為當時賦洛神","collection":"","collectiondesc":"","poemindex":144},{"author":"李商隠","charstyle":"近體詩","id":64608,"chapter":"卷七十七","chapternum":77,"title":"寄成都髙苗二從事〈時二公從事商隠座主第 原註〉","titledesc":"","content":"紅蓮幕下紫梨新命㫁湘南病渴人今日問君能寄否二江風水接天津","collection":"","collectiondesc":"","poemindex":145},{"author":"李商隠","charstyle":"近體詩","id":64609,"chapter":"卷七十七","chapternum":77,"title":"西南行却寄相送者","titledesc":"","content":"百里陰雲覆雪泥行人只在雪雲西明朝驚破還鄉夢定是陳倉碧野雞","collection":"","collectiondesc":"","poemindex":146},{"author":"李商隠","charstyle":"近體詩","id":64610,"chapter":"卷七十七","chapternum":77,"title":"有感","titledesc":"","content":"非關宋玉有微辭却是㐮王夢覺遲一自髙唐賦成後楚天雲雨盡堪疑","collection":"","collectiondesc":"","poemindex":147},{"author":"李商隠","charstyle":"近體詩","id":64611,"chapter":"卷七十七","chapternum":77,"title":"憶住〈一作匡〉一師","titledesc":"","content":"無事經年别逺公帝城鐘曉憶西峯爐烟消盡寒燈晦童子開門雪滿松","collection":"","collectiondesc":"","poemindex":148},{"author":"李商隠","charstyle":"近體詩","id":64612,"chapter":"卷七十七","chapternum":77,"title":"送王十三校書分司","titledesc":"","content":"多少分曹掌秘文洛陽花雪夢隨君定知何遜縁聯句每到城東憶范雲","collection":"","collectiondesc":"","poemindex":149},{"author":"李商隠","charstyle":"近體詩","id":64613,"chapter":"卷七十七","chapternum":77,"title":"舊將軍","titledesc":"","content":"雲臺髙議正紛紛誰定當時蕩冦勲日暮灞陵原上獵李將軍是故將軍","collection":"","collectiondesc":"","poemindex":150},{"author":"李商隠","charstyle":"近體詩","id":64614,"chapter":"卷七十七","chapternum":77,"title":"曼倩辭","titledesc":"","content":"十八年來堕世間瑤池歸夢碧桃閒如何漢殿穿鍼夜又向牕中覷阿環","collection":"","collectiondesc":"","poemindex":151},{"author":"李商隠","charstyle":"近體詩","id":64615,"chapter":"卷七十七","chapternum":77,"title":"漫成","titledesc":"","content":"沈宋裁辭矜變律王楊落筆得良朋當時自謂宗師妙今日惟觀對屬能","collection":"","collectiondesc":"","poemindex":152},{"author":"李商隠","charstyle":"近體詩","id":64616,"chapter":"卷七十七","chapternum":77,"title":"漫成","titledesc":"","content":"李杜操持事畧齊三才萬象共端倪集仙殿與金鑾殿可是蒼蠅惑曙雞","collection":"","collectiondesc":"","poemindex":153},{"author":"李商隠","charstyle":"近體詩","id":64617,"chapter":"卷七十七","chapternum":77,"title":"正月十五夜聞京有燈恨不得觀","titledesc":"","content":"月色燈光滿帝都香車寳輦隘通衢身閒不覩中興盛羞逐鄉人賽紫姑","collection":"","collectiondesc":"","poemindex":154}]