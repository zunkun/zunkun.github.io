[
  {
    "id": 60265,
    "uid": "poem-31-1",
    "chapter": "卷三十一",
    "chapternum": 31,
    "charstyle": "近體詩",
    "title": "冬日洛城北謁玄元皇帝廟",
    "titledesc": "",
    "collection": "",
    "collectiondesc": "",
    "poemindex": 1,
    "author": "杜甫",
    "content": "配極玄都閟，憑虛禁禦長。\n守祧嚴具禮，掌節鎮非常。\n碧瓦初寒外，金莖一氣旁。\n山河扶繡户，日月近雕梁。\n仙李盤根大，猗蘭奕葉光。\n世家遺舊史，道徳付今王。\n畵手看前輩，吳生逺擅塲。\n森羅移地軸，妙絶動宫牆。\n五聖聨龍衮，千官列雁行。\n冕旒俱秀發，旌斾盡飛揚。\n翠栢深留景，紅梨迥得霜。\n風箏吹玉柱，露井凍銀牀。\n身退卑周室，經傳拱漢皇。\n谷神如不死，養拙更何鄉。\n"
  },
  {
    "id": 60266,
    "uid": "poem-31-2",
    "chapter": "卷三十一",
    "chapternum": 31,
    "charstyle": "近體詩",
    "title": "投贈哥舒開府二十韻",
    "titledesc": "",
    "collection": "",
    "collectiondesc": "",
    "poemindex": 2,
    "author": "杜甫",
    "content": "今代麒麟閣，何人第一功。\n君王自神武，駕馭必英雄。\n開府當朝傑，論兵邁古風。\n先鋒百勝在，略地兩隅空。\n青海無傳箭，天山早挂弓。\n亷頗仍走敵，魏絳已和戎。\n每惜河湟棄，新兼節制通。\n智謀垂睿想，出入冠諸公。\n日月低秦樹，乾坤繞漢宫。\n胡人愁逐北，宛馬又從東。\n受命邊沙逺，歸來御席同。\n軒墀曽寵鶴，畋獵舊非熊。\n茅土加名數，山河誓始終。\n䇿行遺戰伐，契合動昭融。\n勲業青冥上，交親氣槩中。\n未為朱履客，已見白頭翁。\n壯節初題柱，生涯獨轉蓬。\n㡬年春草歇，今日暮途窮。\n軍事留孫楚，行間識吕䝉。\n防身一長劍，將欲倚崆峒。\n"
  },
  {
    "id": 60267,
    "uid": "poem-31-3",
    "chapter": "卷三十一",
    "chapternum": 31,
    "charstyle": "近體詩",
    "title": "上韋左相二十韻",
    "titledesc": "",
    "collection": "",
    "collectiondesc": "",
    "poemindex": 3,
    "author": "杜甫",
    "content": "鳯厯軒轅紀，龍飛四十春。\n八荒開夀域，一氣轉洪鈞。\n霖雨思賢佐，丹青憶老臣。\n應圖求駿馬，驚代得麒麟。\n沙汰江河濁，調和鼎鼐新。\n韋賢初相漢，范叔已歸秦。\n盛業今如此，傳經固絶倫。\n豫樟深出地，滄海闊無津。\n北斗司喉舌，東方領搢紳。\n持衡留藻鑑，聽履上星辰。\n獨歩才超古，餘波徳照鄰。\n聰明過管輅，尺牘倒陳遵。\n豈是池中物，由來席上珍。\n廟堂知至理，風俗盡還淳。\n才傑俱登用，愚䝉但隠淪。\n長卿多病久，子夏索居頻。\n回首驅流俗，生涯似衆人。\n巫咸不可問，鄒魯莫容身。\n感激時將晚，蒼茫興有神。\n為公歌此曲，涕淚在衣巾。\n"
  },
  {
    "id": 60268,
    "uid": "poem-31-4",
    "chapter": "卷三十一",
    "chapternum": 31,
    "charstyle": "近體詩",
    "title": "奉贈太常張卿垍二十韻",
    "titledesc": "",
    "collection": "",
    "collectiondesc": "",
    "poemindex": 4,
    "author": "杜甫",
    "content": "方丈三韓外，崑崙萬國西。\n建標天地濶，詣絶古今迷。\n氣得神仙迥，恩承雨露低。\n相門清議衆，儒術大名齊。\n軒冕羅天闕，琳瑯識介珪。\n伶官詩必誦，䕫樂典猶稽。\n健筆凌鸚鵡，銛鋒瑩鸊鵜。\n友于皆挺㧞，公望各端倪。\n通籍踰青瑣，亨衢照紫泥。\n靈虬傳夕箭，歸馬散霜蹄。\n能事聞重譯，嘉謩及逺黎。\n弼諧方一展，班序更何躋。\n適越空顛躓，遊梁竟慘悽。\n謬知終畵虎，微分是醯雞。\n萍泛無休日，桃隂想舊蹊。\n吹噓人所羡，騰躍事仍暌。\n碧海真難涉，青雲不可梯。\n顧深慙鍜鍊，才小辱提擕。\n檻束哀猿叫，枝驚夜鵲棲。\n㡬時陪羽獵，應指釣璜溪。\n"
  },
  {
    "id": 60269,
    "uid": "poem-31-5",
    "chapter": "卷三十一",
    "chapternum": 31,
    "charstyle": "近體詩",
    "title": "敬贈鄭諌議十韻",
    "titledesc": "",
    "collection": "",
    "collectiondesc": "",
    "poemindex": 5,
    "author": "杜甫",
    "content": "諫官非不逹，詩義早知名。\n破的由來事，先鋒孰敢爭。\n思飄雲物外，律中鬼神驚。\n毫髪無遺恨，波瀾獨老成。\n野人寧得所，天意薄浮生。\n多病休儒服，冥捜信客旌。\n築居仙縹緲，旅食歲崢嶸。\n使者求顔闔，諸公厭禰衡。\n將期一諾重，歘使寸心傾。\n君見途窮哭，宜憂阮步兵。\n"
  },
  {
    "id": 60270,
    "uid": "poem-31-6",
    "chapter": "卷三十一",
    "chapternum": 31,
    "charstyle": "近體詩",
    "title": "奉贈鮮于京兆二十韻",
    "titledesc": "",
    "collection": "",
    "collectiondesc": "",
    "poemindex": 6,
    "author": "杜甫",
    "content": "王國稱多士，賢良復㡬人。\n異才應間出，爽氣必殊倫。\n始見張京兆，宜居漢近臣。\n驊騮開道路，雕鶚離風塵。\n侯伯知何等，文章實致身。\n奮飛超等級，容易失沉淪。\n脫略磻溪釣，操持郢匠斤。\n雲霄今已逼，台衮更誰親。\n鳯穴雛皆好，龍門客又新。\n義聲紛感激，敗績自逡廵。\n途逺欲何向，天髙難重陳。\n學詩猶孺子，鄉賦念嘉賔。\n不得同晁錯，呼嗟後郄詵。\n計疎疑翰墨，時過憶松筠。\n獻納紆皇眷，中間謁紫宸。\n且隨諸彦集，方覬薄才伸。\n破膽遭前政，隂謀獨秉鈞。\n微生霑忌刻，萬事益酸辛。\n交合丹青地，恩傾雨露辰。\n有儒愁餓死，早晚報平津。\n"
  },
  {
    "id": 60271,
    "uid": "poem-31-7",
    "chapter": "卷三十一",
    "chapternum": 31,
    "charstyle": "近體詩",
    "title": "贈特進汝陽王二十韻",
    "titledesc": "",
    "collection": "",
    "collectiondesc": "",
    "poemindex": 7,
    "author": "杜甫",
    "content": "特進羣公表，天人夙徳升。\n霜蹄千里駿，風翮九霄鵬。\n服禮求毫髪，惟忠忘寢興。\n聖情常有眷，朝退若無憑。\n仙醴來浮蟻，竒毛或賜鷹。\n清闗塵不雜，中使日相乘。\n晚節嬉遊簡，平居孝義稱。\n自多親棣蕚，誰敢問山陵。\n學業醇儒富，辭華哲匠能。\n筆飛鸞聳立，章罷鳯騫騰。\n精理通談笑，忘形向友朋。\n寸長堪繾綣，一諾豈驕矜。\n已忝歸曹植，何知對李膺。\n招要恩屢至，崇重力難勝。\n披霧初歡夕，髙秋爽氣澄。\n樽罍臨極浦，鳬雁宿張燈。\n花月窮㳺宴，炎天避鬰蒸。\n硯寒金井水，簷動玉壺氷。\n瓢飲唯三逕，巖棲在百層。\n且持蠡測海，況挹酒如澠。\n鴻寳寧全秘，丹梯庶可凌。\n淮王門有客，終不媿孫登。\n"
  },
  {
    "id": 60272,
    "uid": "poem-31-8",
    "chapter": "卷三十一",
    "chapternum": 31,
    "charstyle": "近體詩",
    "title": "奉寄河南韋尹丈人",
    "titledesc": "",
    "collection": "",
    "collectiondesc": "",
    "poemindex": 8,
    "author": "杜甫",
    "content": "有客傳河尹，逢人問孔融。\n青囊仍隠逸，章甫尚西東。\n鼎食分門户，詞塲繼國風。\n尊榮瞻地絶，疎放憶途窮。\n濁酒尋陶令，丹砂訪葛洪。\n江湖漂裋褐，霜雪滿飛蓬。\n牢落乾坤大，周流道術空。\n謬慙知薊子，真怯笑揚雄。\n盤錯神明懼，謳歌徳義豐。\n尸鄉餘土室，誰話喌雞翁。\n"
  },
  {
    "id": 60273,
    "uid": "poem-31-9",
    "chapter": "卷三十一",
    "chapternum": 31,
    "charstyle": "近體詩",
    "title": "與李十二白同尋范十隠居",
    "titledesc": "",
    "collection": "",
    "collectiondesc": "",
    "poemindex": 9,
    "author": "杜甫",
    "content": "李侯有佳句，往往似隂鏗。\n余亦東䝉客，憐君如弟兄。\n醉眠秋共被，擕手日同行。\n更想幽期處，還尋北郭生。\n入門髙興發，侍立小童清。\n落景聞寒杵，屯雲對古城。\n向來吟橘頌，誰欲討蓴羮。\n不願論簪笏，悠悠滄海情。\n"
  },
  {
    "id": 60274,
    "uid": "poem-31-10",
    "chapter": "卷三十一",
    "chapternum": 31,
    "charstyle": "近體詩",
    "title": "臨邑舍弟書至苦雨黄河泛溢隄防之患簿領所憂因寄此詩用寛其意",
    "titledesc": "",
    "collection": "",
    "collectiondesc": "",
    "poemindex": 10,
    "author": "杜甫",
    "content": "二儀積風雨，百谷漏波濤。\n聞道洪河坼，遥連滄海髙。\n職思憂悄悄，郡國訴嗷嗷。\n舍弟卑棲邑，防川領簿曹。\n尺書前日至，版築不時操。\n難假黿鼉力，空瞻烏鵲毛。\n燕南吹畎畆，濟上没蓬蒿。\n螺蚌滿近郭，蛟螭乗九皋。\n徐闗深水府，碣石小秋毫。\n白屋留孤樹，青天失萬艘。\n吾衰同泛梗，利涉想蟠桃。\n倚賴天涯釣，猶能掣巨鼇。\n"
  },
  {
    "id": 60275,
    "uid": "poem-31-11",
    "chapter": "卷三十一",
    "chapternum": 31,
    "charstyle": "近體詩",
    "title": "送蔡希曽都尉還隴右因寄髙三十五書記",
    "titledesc": "",
    "collection": "",
    "collectiondesc": "",
    "poemindex": 11,
    "author": "杜甫",
    "content": "蔡子勇成癖，彎弓西射胡。\n健兒寧鬬死，壯士恥為儒。\n官是先鋒得，材縁挑戰須。\n身輕一鳥過，槍急萬人呼。\n雲幕隨開府，春城赴上都。\n馬頭金匼匝，駞背錦模糊。\n咫尺雪山路，歸飛青海隅。\n上公猶寵錫，突將且前驅。\n漢使黄河逺，涼州白麥枯。\n因君問消息，好在阮元瑜。\n"
  },
  {
    "id": 60276,
    "uid": "poem-31-12",
    "chapter": "卷三十一",
    "chapternum": 31,
    "charstyle": "近體詩",
    "title": "贈翰林張四學士垍",
    "titledesc": "",
    "collection": "",
    "collectiondesc": "",
    "poemindex": 12,
    "author": "杜甫",
    "content": "翰林逼華蓋，鯨力破滄溟。\n天上張公子，宫中漢客星。\n賦詩拾翠殿，佐酒望雲亭。\n紫誥仍兼綰，黄麻似六經。\n内分金帶赤，恩與荔枝青。\n無復隨髙鳯，空餘泣聚螢。\n此生任春草，垂老獨漂萍。\n儻憶山陽㑹，悲歌在一聽。\n"
  },
  {
    "id": 60277,
    "uid": "poem-31-13",
    "chapter": "卷三十一",
    "chapternum": 31,
    "charstyle": "近體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 13,
    "author": "杜甫",
    "content": "驥子好男兒，前年學語時。\n問知人客姓，誦得老夫詩。\n世亂憐渠小，家貧仰母慈。\n鹿門㩦不遂，雁足繫難期。\n天地軍麾滿，山河戰角悲。\n儻歸免相失，見日敢辭遲。\n"
  },
  {
    "id": 60278,
    "uid": "poem-31-14",
    "chapter": "卷三十一",
    "chapternum": 31,
    "charstyle": "近體詩",
    "title": "得家書",
    "titledesc": "",
    "collection": "",
    "collectiondesc": "",
    "poemindex": 14,
    "author": "杜甫",
    "content": "去憑遊客寄，來為附家書。\n今日知消息，他鄉且舊居。\n熊兒幸無恙，驥子最憐渠。\n臨老羇孤極，傷時㑹合疎。\n二毛趨帳殿，一命侍鸞輿。\n北闕妖氛滿，西郊白露初。\n凉風新過雁，秋雨欲生魚。\n農事空山裏，眷言終荷鋤。\n"
  },
  {
    "id": 60279,
    "uid": "poem-31-15",
    "chapter": "卷三十一",
    "chapternum": 31,
    "charstyle": "近體詩",
    "title": "奉送郭中丞兼太僕卿充隴右節度使三十韻",
    "titledesc": "",
    "collection": "",
    "collectiondesc": "",
    "poemindex": 15,
    "author": "杜甫",
    "content": "詔發西山將，秋屯隴右兵。\n凄涼餘部曲，燀赫舊家聲。\n雕鶚乗時去，驊騮顧主鳴。\n艱難須上䇿，容易即前程。\n斜日當軒蓋，髙風卷斾旌。\n松悲天水冷，沙亂雪山清。\n和虜猶懷恵，防邊不敢驚。\n古來於異域，鎮靜示専征。\n燕薊奔封豕，周秦觸駭鯨。\n中原何慘黷，餘孽尚縱横。\n箭入昭陽殿，笳吟細柳營。\n内人紅褏泣，王子白衣行。\n宸極祅星動，園陵殺氣平。\n空餘金椀出，無復繐帷輕。\n毁廟天飛雨，焚宫火徹明。\n罘罳朝共落，棆桷夜同傾。\n三月師逾整，羣兇勢就烹。\n瘡痍親接戰，勇决冠垂成。\n妙譽期元宰，殊恩且列卿。\n㡬時迴節鉞，戮力掃欃槍。\n圭竇三千士，雲梯七十城。\n恥非齊說客，秖似魯諸生。\n通籍微班忝，周行獨坐榮。\n隨肩趨漏刻，短髪寄簪纓。\n徑欲依劉表，還疑厭禰衡。\n漸衰那此别，忍淚獨含情。\n廢邑狐狸語，空村虎豹爭。\n人頻墜塗炭，公豈忘精誠。\n元帥調新律，前軍壓舊京。\n安邊仍扈從，莫作後功名。\n"
  },
  {
    "id": 60280,
    "uid": "poem-31-16",
    "chapter": "卷三十一",
    "chapternum": 31,
    "charstyle": "近體詩",
    "title": "送楊六判官使西蕃",
    "titledesc": "",
    "collection": "",
    "collectiondesc": "",
    "poemindex": 16,
    "author": "杜甫",
    "content": "送逺秋風落，西征海氣寒。\n帝京氛祲滿，人世别離難。\n絶域遥懷怒，和親願結歡。\n勑書憐賛普，兵甲望長安。\n宣命前程急，惟良待士寛。\n子雲清自守，今日起為官。\n垂淚方投筆，傷時即據鞍。\n儒衣山鳥怪，漢節野童看。\n邊酒排金盞，夷歌捧玉盤。\n草肥蕃馬健，雪重拂廬乾。\n慎爾參籌畫，從兹正羽翰。\n歸來權可取，九萬一朝摶。\n"
  },
  {
    "id": 60281,
    "uid": "poem-31-17",
    "chapter": "卷三十一",
    "chapternum": 31,
    "charstyle": "近體詩",
    "title": "行次昭陵",
    "titledesc": "",
    "collection": "",
    "collectiondesc": "",
    "poemindex": 17,
    "author": "杜甫",
    "content": "舊俗疲庸主，羣雄問獨夫。\n䜟歸龍鳯質，威定虎狼都。\n天屬尊堯典，神功協禹謨。\n風雲隨絶足，日月繼髙衢。\n文物多師古，朝廷半老儒。\n直詞寧戮辱，賢路不﨑嶇。\n往者災猶降，蒼生喘未蘇。\n指麾安率土，盪滌撫洪鑪。\n壯士悲陵邑，幽人拜鼎湖。\n玉衣晨自舉，鐡馬汗常趨。\n松栢瞻虛殿，塵沙立暝途。\n寂寥開國日，流恨滿山隅。\n"
  },
  {
    "id": 60282,
    "uid": "poem-31-18",
    "chapter": "卷三十一",
    "chapternum": 31,
    "charstyle": "近體詩",
    "title": "重經昭陵",
    "titledesc": "",
    "collection": "",
    "collectiondesc": "",
    "poemindex": 18,
    "author": "杜甫",
    "content": "草昩英雄起，謳歌厯數歸。\n風塵三尺劍，社稷一戎衣。\n翼亮貞文徳，丕承戢武威。\n聖圖天廣大，宗祀日光輝。\n陵寢盤空曲，熊羆守翠微。\n再窺松栢路，逺見五雲飛。\n"
  },
  {
    "id": 60283,
    "uid": "poem-31-19",
    "chapter": "卷三十一",
    "chapternum": 31,
    "charstyle": "近體詩",
    "title": "喜聞官軍已臨賊冦二十韻",
    "titledesc": "",
    "collection": "",
    "collectiondesc": "",
    "poemindex": 19,
    "author": "杜甫",
    "content": "胡騎潛京縣，官軍擁賊壕。\n鼎魚猶假息，穴蟻欲何逃。\n帳殿羅玄冕，轅門照白袍。\n秦山當警蹕，漢苑入旌旄。\n路失羊腸險，雲横雉尾髙。\n五原空壁壘，八水散風濤。\n今日㸔天意，遊魂貸爾曹。\n乞降那更得，尚詐莫徒勞。\n元帥歸龍種，司空握豹韜。\n前軍蘇武節，左將吕䖍刀。\n兵氣回飛鳥，威聲没巨鼇。\n戈鋋開雪色，弓矢尚秋毫。\n天步艱方盡，時和運更遭。\n誰云遺毒螫，已是沃腥臊。\n睿想丹墀近，神行羽衛牢。\n花門騰絶漠，拓羯渡臨洮。\n此輩感恩至，羸俘何足操。\n鋒先衣染血，騎突劍吹毛。\n喜覺都城動，悲憐子女號。\n家家賣釵釧，只待獻春醪。\n"
  },
  {
    "id": 60284,
    "uid": "poem-31-20",
    "chapter": "卷三十一",
    "chapternum": 31,
    "charstyle": "近體詩",
    "title": "鄭駙馬池臺喜遇鄭廣文同飲",
    "titledesc": "",
    "collection": "",
    "collectiondesc": "",
    "poemindex": 20,
    "author": "杜甫",
    "content": "不謂生戎馬，何知共酒盃。\n然臍郿塢敗，握節漢臣回。\n白髪千莖雪，丹心一寸灰。\n别離經死地，披寫忽登臺。\n重對秦簫發，俱過阮宅來。\n留連春夜舞，淚落強徘徊。\n"
  },
  {
    "id": 60285,
    "uid": "poem-31-21",
    "chapter": "卷三十一",
    "chapternum": 31,
    "charstyle": "近體詩",
    "title": "送許八拾遺歸江寧覲省甫昔時常客遊此縣於許生處乞瓦棺寺維摩圖像志諸篇末",
    "titledesc": "",
    "collection": "",
    "collectiondesc": "",
    "poemindex": 21,
    "author": "杜甫",
    "content": "詔許辭中禁，慈顔赴北堂。\n聖朝新孝理，祖席倍輝光。\n内帛驚偏重，宫衣著更香。\n淮隂清夜驛，京口渡江航。\n春隔雞人晝，秋期燕子凉。\n賜書誇父老，壽酒樂城隍。\n看畵曽饑渇，追蹤恨淼茫。\n虎頭金粟影，神妙獨難忘。\n"
  },
  {
    "id": 60286,
    "uid": "poem-31-22",
    "chapter": "卷三十一",
    "chapternum": 31,
    "charstyle": "近體詩",
    "title": "寄彭州髙三十五使君適虢州岑二十七長史參三十韻",
    "titledesc": "",
    "collection": "",
    "collectiondesc": "",
    "poemindex": 22,
    "author": "杜甫",
    "content": "故人何寂寞，今我獨凄涼。\n老去才難盡，秋來興甚長。\n物情尤可見，辭客未能忘。\n海内知名士，雲端各異方。\n髙岑殊緩步，沈鮑得同行。\n意愜關飛動，篇終接混茫。\n舉天悲富駱，近代惜盧王。\n似爾官仍貴，前賢命可傷。\n諸侯非棄擲，半刺已翺翔。\n詩好㡬時見，書成無信將。\n男兒行處是，客子鬭身强。\n羇旅推賢聖，沉綿抵咎殃。\n三年猶瘧疾，一鬼不銷亡。\n隔日捜脂髓，増寒抱雪霜。\n徒然潛隙地，有靦屢鮮妝。\n何太龍鍾極，于今出處妨。\n無錢居帝里，盡室在邊疆。\n劉表雖遺恨，龎公至死藏。\n心微傍魚鳥，肉痩怯豺狼。\n隴草蕭蕭白，洮雲片片黄。\n彭門劍閣外，虢略鼎湖旁。\n荆玉簪頭冷，巴牋染翰光。\n烏麻蒸續曬，丹橘露應嘗。\n豈異神仙宅，俱兼山水鄉。\n竹齋燒藥竈，花嶼讀書牀。\n更得清新否，遥知對屬忙。\n舊官寧改漢，淳俗本歸唐。\n濟世宜公等，安貧亦士常。\n蚩尤終戮辱，羌羯漫猖狂。\n㑹待祅氛靜，論文暫裹糧。\n"
  },
  {
    "id": 60287,
    "uid": "poem-31-23",
    "chapter": "卷三十一",
    "chapternum": 31,
    "charstyle": "近體詩",
    "title": "寄岳州賈司馬六丈巴州嚴八使君兩閣老五十韻",
    "titledesc": "",
    "collection": "",
    "collectiondesc": "",
    "poemindex": 23,
    "author": "杜甫",
    "content": "衡岳啼猿裏，巴州鳥道邊。\n故人俱不利，謫宦兩悠然。\n開闢乾坤正，榮枯雨露偏。\n長沙才子逺，釣瀨客星懸。\n憶昨趨行殿，殷憂捧御筵。\n討胡愁李廣，奉使待張騫。\n無復雲臺仗，虛修水戰船。\n蒼茫城七十，流落劍三千。\n畵角吹秦晉，旄頭俯澗瀍。\n小儒輕董卓，有識笑苻堅。\n浪作禽填海，那將血射天。\n萬方思助順，一鼓氣無前。\n隂散陳倉北，晴熏太白巔。\n亂麻屍積衛，破竹勢臨燕。\n法駕還雙闕，王師下八川。\n此時霑奉引，佳氣拂周旋。\n貔虎開金甲，麒麟受玉鞭。\n侍臣諳入仗，廐馬解登仙。\n花動朱樓雪，城凝碧樹煙。\n衣冠心慘愴，故老淚潺湲。\n哭廟悲風急，朝正霽景鮮。\n月分梁漢米，春得水衡錢。\n内蘂繁于纈，宫莎軟勝綿。\n恩榮同拜手，出入最隨肩。\n晩著華堂醉，寒重繡被眠。\n轡齊兼秉燭，書枉滿懷牋。\n每覺昇元輔，深期列大賢。\n秉鈞方咫尺，鎩翮再聨翩。\n禁掖朋從改，微班性命全。\n青蒲甘受戮，白髪竟誰憐。\n弟子貧原憲，諸生老伏䖍。\n師資謙未逹，鄉黨敬何先。\n舊好腸堪斷，新愁眼欲穿。\n翠乾危棧竹，紅膩小湖蓮。\n賈筆論孤憤，嚴詩賦幾篇。\n定知深意苦，莫使衆人傳。\n貝錦無停織，朱絲有斷絃。\n浦鷗防碎首，霜鶻不空拳。\n地僻昏炎瘴，山稠隘石泉。\n且將碁度日，應用酒為年。\n典郡終微眇，治中實棄捐。\n安排求傲吏，比興展歸田。\n去去才難得，蒼蒼理又玄。\n古人稱逝矣，吾道卜終焉。\n隴外翻投跡，漁陽復控弦。\n笑為妻子累，甘與歲時遷。\n親故行稀少，兵戈動接聮。\n他鄉饒夢寐，失侣自迍邅。\n多病加淹泊，長吟阻靜便。\n如公盡雄俊，志在必騰騫。\n"
  },
  {
    "id": 60288,
    "uid": "poem-31-24",
    "chapter": "卷三十一",
    "chapternum": 31,
    "charstyle": "近體詩",
    "title": "寄李十二白二十韻",
    "titledesc": "",
    "collection": "",
    "collectiondesc": "",
    "poemindex": 24,
    "author": "杜甫",
    "content": "昔年有狂客，號爾謫仙人。\n筆落驚風雨，詩成泣鬼神。\n聲名從此大，汩没一朝伸。\n文彩承殊渥，流傳必絶倫。\n龍舟移棹晩，獸錦奪袍新。\n白日來深殿，青雲滿後塵。\n乞歸優詔許，遇我宿心親。\n未負幽棲志，兼全寵辱身。\n劇談憐野逸，嗜酒見天真。\n醉舞梁園夜，行歌泗水春。\n才髙心不展，道屈善無鄰。\n處士禰衡俊，諸生原憲貧。\n稻梁求未足，薏苡謗何頻。\n五嶺炎蒸地，三危放逐臣。\n幾年遭鵩鳥，獨泣向麒麟。\n蘇武先還漢，黄公豈事秦。\n楚筵辭醴日，梁獄上書辰。\n已用當時法，誰將此義陳。\n老吟秋月下，病起暮江濵。\n莫怪恩波隔，乗槎與問津。\n"
  },
  {
    "id": 60289,
    "uid": "poem-31-25",
    "chapter": "卷三十一",
    "chapternum": 31,
    "charstyle": "近體詩",
    "title": "奉和嚴中丞西城晩眺十韻",
    "titledesc": "",
    "collection": "",
    "collectiondesc": "",
    "poemindex": 25,
    "author": "杜甫",
    "content": "汲黯匡君切，亷頗出將頻。\n直詞才不世，雄略動如神。\n政簡移風速，詩清立意新。\n層城臨暇景，絶域望餘春。\n旗尾蛟龍㑹，樓頭燕雀馴。\n地平江動蜀，天闊樹浮秦。\n帝念深分閫，軍須逺筭緡。\n花羅封蛺蝶，瑞錦送麒麟。\n辭第輸髙義，觀圖憶古人。\n征南多興緒，事業闇相親。\n"
  },
  {
    "id": 60290,
    "uid": "poem-31-26",
    "chapter": "卷三十一",
    "chapternum": 31,
    "charstyle": "近體詩",
    "title": "傷春",
    "titledesc": "",
    "collection": "",
    "collectiondesc": "",
    "poemindex": 26,
    "author": "杜甫",
    "content": "天下兵雖滿，春光日自濃。\n西京疲百戰，北闕任羣兇。\n關塞三千里，煙花一萬重。\n䝉塵清露急，御宿且誰供。\n殷復前王道，周遷舊國容。\n蓬萊足雲氣，應合總從龍。\n"
  },
  {
    "id": 60291,
    "uid": "poem-31-27",
    "chapter": "卷三十一",
    "chapternum": 31,
    "charstyle": "近體詩",
    "title": "傷春",
    "titledesc": "",
    "collection": "",
    "collectiondesc": "",
    "poemindex": 27,
    "author": "杜甫",
    "content": "鶯入新年語，花開滿故枝。\n天青風捲幔，草碧水通池。\n牢落官軍速，蕭條萬事危。\n鬢毛元自白，淚㸃向來垂。\n不是無兄弟，其如有别離。\n巴山春色静，北望轉逶迤。\n"
  },
  {
    "id": 60292,
    "uid": "poem-31-28",
    "chapter": "卷三十一",
    "chapternum": 31,
    "charstyle": "近體詩",
    "title": "傷春",
    "titledesc": "",
    "collection": "",
    "collectiondesc": "",
    "poemindex": 28,
    "author": "杜甫",
    "content": "日月還相鬬，星辰屢合圍。\n不成誅執法，焉得變危機。\n大角纒兵氣，鈎陳出帝畿。\n煙塵昏御道，耆舊把天衣。\n行在諸軍闕，來朝大將稀。\n賢多隠屠釣，王肯載同歸。\n"
  },
  {
    "id": 60293,
    "uid": "poem-31-29",
    "chapter": "卷三十一",
    "chapternum": 31,
    "charstyle": "近體詩",
    "title": "王閬州筵奉酬十一舅惜别之作",
    "titledesc": "",
    "collection": "",
    "collectiondesc": "",
    "poemindex": 29,
    "author": "杜甫",
    "content": "萬壑樹聲滿，千崖秋氣髙。\n浮舟出郡郭，别酒寄江濤。\n良㑹不復久，此生何太勞。\n窮愁但有骨，羣盜尚如毛。\n吾舅惜分手，使君寒贈袍。\n沙頭暮黄鵠，失侣自哀號。\n"
  },
  {
    "id": 60294,
    "uid": "poem-31-30",
    "chapter": "卷三十一",
    "chapternum": 31,
    "charstyle": "近體詩",
    "title": "春歸",
    "titledesc": "",
    "collection": "",
    "collectiondesc": "",
    "poemindex": 30,
    "author": "杜甫",
    "content": "苔逕臨江竹，茅簷覆地花。\n别來頻甲子，歸到又春華。\n倚杖看孤石，傾壺就淺沙。\n逺鷗浮水静，輕燕受風斜。\n世路雖多梗，吾生亦有涯。\n此身醒復醉，乗興即為家。\n"
  },
  {
    "id": 60295,
    "uid": "poem-31-31",
    "chapter": "卷三十一",
    "chapternum": 31,
    "charstyle": "近體詩",
    "title": "寄李十四貟外布十二韻〈新除司議郎兼萬州别駕雖尚伏枕已聞理裝〉",
    "titledesc": "",
    "collection": "",
    "collectiondesc": "",
    "poemindex": 31,
    "author": "杜甫",
    "content": "名叅漢望苑，職述景題輿。\n巫峽將之郡，荆門好附書。\n逺行無自苦，内熱比何如。\n正是炎天闊，那堪野館疎。\n黄牛平駕浪，畵鷁上凌虛。\n試待盤渦歇，方期解纜初。\n悶能過小徑，自為摘嘉蔬。\n渚栁元幽僻，村花不掃除。\n宿隂繁素柰，過雨亂紅蕖。\n寂寂夏先晩，泠泠風有餘。\n江清心可瑩，竹冷髪堪梳。\n直作移巾几，秋帆發敝廬。\n"
  },
  {
    "id": 60296,
    "uid": "poem-31-32",
    "chapter": "卷三十一",
    "chapternum": 31,
    "charstyle": "近體詩",
    "title": "遣悶奉呈嚴公二十韻",
    "titledesc": "",
    "collection": "",
    "collectiondesc": "",
    "poemindex": 32,
    "author": "杜甫",
    "content": "白水魚竿客，清秋鶴髪翁。\n胡為來幕下，秖合在舟中。\n黄卷真如律，青袍也自公。\n老妻憂坐痺，幼女問頭風。\n平地専欹倒，分曹失異同。\n禮甘衰力就，義忝上官通。\n疇昔論詩早，光輝仗鉞雄。\n寛容存性拙，剪拂念途窮。\n露裛思藤架，煙霏想桂叢。\n信然龜觸網，直作鳥窺籠。\n西嶺紆村北，南江遶舍東。\n竹皮寒舊翠，椒實雨新紅。\n浪簸船應拆，杯乾甕即空。\n籓籬生野徑，斤斧任樵童。\n束縛酬知已，蹉跎効小忠。\n周防期稍稍，太簡遂怱怱。\n曉入朱扉啟，昏歸畵角終。\n不成尋别業，未敢息微躬。\n烏鵲愁銀漢，駑駘怕錦幪。\n㑹希全物色，時放倚梧桐。\n"
  },
  {
    "id": 60297,
    "uid": "poem-31-33",
    "chapter": "卷三十一",
    "chapternum": 31,
    "charstyle": "近體詩",
    "title": "奉觀嚴鄭公㕔事岷山沲江畵圖十韻",
    "titledesc": "",
    "collection": "",
    "collectiondesc": "",
    "poemindex": 33,
    "author": "杜甫",
    "content": "沲水流中座，岷山到北堂。\n白波吹粉壁，青嶂挿雕梁。\n直訝杉松冷，兼疑菱荇香。\n雪雲虛㸃綴，沙草得微茫。\n嶺雁隨毫末，川蜺飲練光。\n霏紅洲蘂亂，拂黛石蘿長。\n暗谷非闗雨，丹楓不為霜。\n秋成玄圃外，景物洞庭旁。\n繪事功殊絶，幽襟興激昻。\n從來謝太傅，丘壑道難忘。\n"
  },
  {
    "id": 60298,
    "uid": "poem-31-34",
    "chapter": "卷三十一",
    "chapternum": 31,
    "charstyle": "近體詩",
    "title": "東屯月夜",
    "titledesc": "",
    "collection": "",
    "collectiondesc": "",
    "poemindex": 34,
    "author": "杜甫",
    "content": "抱疾漂萍老，防邊舊榖屯。\n春農親異俗，歲月在衡門。\n青女霜楓重，黄牛峽水喧。\n泥留虎鬬跡，月挂客愁村。\n喬木澄稀影，輕雲倚細根。\n數驚聞雀噪，暫睡想猿蹲。\n日轉東方白，風來北斗昏。\n天寒不成寐，無夢寄歸魂。\n"
  },
  {
    "id": 60299,
    "uid": "poem-31-35",
    "chapter": "卷三十一",
    "chapternum": 31,
    "charstyle": "近體詩",
    "title": "上白帝城",
    "titledesc": "",
    "collection": "",
    "collectiondesc": "",
    "poemindex": 35,
    "author": "杜甫",
    "content": "江城含變態，一上一回新。\n天欲今朝雨，山歸萬古春。\n英雄餘事業，衰邁久風塵。\n取醉他鄉客，相逢故國人。\n兵戈猶擁蜀，賦斂強輸秦。\n不是煩形勝，深慙畏損神。\n"
  },
  {
    "id": 60300,
    "uid": "poem-31-36",
    "chapter": "卷三十一",
    "chapternum": 31,
    "charstyle": "近體詩",
    "title": "謁先主廟",
    "titledesc": "",
    "collection": "",
    "collectiondesc": "",
    "poemindex": 36,
    "author": "杜甫",
    "content": "慘澹風雲㑹，乗時各有人。\n力侔分社稷，志屈偃經綸。\n復漢留長策，中原仗老臣。\n雜耕心未已，歐血事酸辛。\n覇氣西南歇，雄圖厯數屯。\n錦江原過楚，劍閣復通秦。\n舊俗存祠廟，空山泣鬼神。\n虛簷交鳥道，枯木半龍鱗。\n竹送清溪月，苔移玉座春。\n閭閻兒女換，歌舞歲時新。\n絶域歸舟逺，荒城繫馬頻。\n如何對揺落，况乃久風塵。\n孰與闗張並，功臨耿鄧親。\n應天才不小，得士契無鄰。\n遲暮堪帷幄，飄零且釣緡。\n向來憂國淚，寂寞洒衣巾。\n"
  },
  {
    "id": 60301,
    "uid": "poem-31-37",
    "chapter": "卷三十一",
    "chapternum": 31,
    "charstyle": "近體詩",
    "title": "諸葛廟",
    "titledesc": "",
    "collection": "",
    "collectiondesc": "",
    "poemindex": 37,
    "author": "杜甫",
    "content": "久遊巴子國，屢入武侯祠。\n竹日斜虛寢，溪風滿薄帷。\n君臣當共濟，賢聖亦同時。\n翊戴歸先主，并吞更出師。\n蟲虵穿畵壁，巫覡醉蛛絲。\n欻憶吟梁父，躬耕也未遲。\n"
  },
  {
    "id": 60302,
    "uid": "poem-31-38",
    "chapter": "卷三十一",
    "chapternum": 31,
    "charstyle": "近體詩",
    "title": "偶題",
    "titledesc": "",
    "collection": "",
    "collectiondesc": "",
    "poemindex": 38,
    "author": "杜甫",
    "content": "文章千古事，得失寸心知。\n作者皆殊列，名聲豈浪垂。\n騷人嗟不見，漢道盛於斯。\n前輩飛騰入，餘波綺麗為。\n後賢兼舊列，厯代各清規。\n法自儒家有，心從弱歲疲。\n永懷江左逸，多謝鄴中竒。\n騄驥皆良馬，騏驎帶好兒。\n車輪徒已斲，堂構惜仍虧。\n漫作潛夫論，虛傳幼婦碑。\n緣情慰漂蕩，抱疾屢遷移。\n經濟慚長䇿，飛棲假一枝。\n塵沙傍蜂蠆，江峽繞蛟螭。\n蕭瑟唐虞逺，聮翩楚漢危。\n聖朝兼盜賊，異俗更喧卑。\n鬰鬰星辰劍，蒼蒼雲雨池。\n兩都開幕府，萬㝢挿軍麾。\n南海殘銅柱，東風避月支。\n音書恨烏鵲，號怒怪熊羆。\n稼穡分詩興，柴荆學土宜。\n故山迷白閣，秋水隠黄陂。\n不敢要佳句，愁來賦别離。\n"
  },
  {
    "id": 60303,
    "uid": "poem-31-39",
    "chapter": "卷三十一",
    "chapternum": 31,
    "charstyle": "近體詩",
    "title": "秋日䕫府詠懷奉寄鄭監審李賔客之芳一百韻",
    "titledesc": "",
    "collection": "",
    "collectiondesc": "",
    "poemindex": 39,
    "author": "杜甫",
    "content": "絶塞烏蠻北，孤城白帝邊。\n飄零仍百里，消渇已三年。\n雄劍鳴開匣，羣書滿繫船。\n亂離心不展，衰謝日蕭然。\n筋力妻孥問，菁華歲月遷。\n登臨多物色，陶冶賴詩篇。\n峽束滄江起，巖排石樹圓。\n拂雲霾楚氣，朝海蹴吳天。\n煮井為鹽速，燒畬度地偏。\n有時驚疊嶂，何處覓平川。\n鸂鶒䨇䨇舞，獼猴壘壘懸。\n碧蘿長似帶，錦石小如錢。\n春草何曽歇，寒花亦可憐。\n獵人吹戍火，野店引山泉。\n喚起搔頭急，扶行㡬屐穿。\n兩京猶薄産，四海絶隨肩。\n幕府初交辟，郎官幸備貟。\n𤓰時猶旅寓，萍泛苦夤縁。\n藥餌虛狼籍，秋風灑靜便。\n開襟驅瘴癘，明目掃雲煙。\n髙宴諸侯禮，佳人上客前。\n哀箏傷老大，華屋艶神仙。\n南内開元曲，常時弟子傳。\n法歌聲變轉，滿座涕潺湲〈都督栢中丞筵聞梨園弟子李仙奴歌〉。\n弔影䕫州僻，回腸杜曲煎。\n即今龍廐水，莫帶犬戎羶。\n耿賈扶王室，蕭曹拱御筵。\n乘威滅蜂蠆，戮力効鷹鸇。\n舊物森猶在，凶徒惡未悛。\n國須行戰伐，人憶止戈鋋。\n奴僕何知禮，恩榮錯與權。\n胡星一彗孛，黔首遂拘攣。\n哀痛絲綸切，煩苛法令蠲。\n業成陳始王，兆喜出于畋。\n宫禁經綸密，台階翊戴全。\n熊羆載吕望，鴻雁美周宣。\n側聽中興主，長吟不世賢。\n音徽一柱數，道里下牢千〈鄭在江陵李在夷陵〉。\n鄭李光時論，文章並我先。\n隂何尚清省，沈宋歘聮翩。\n律比崑崙竹，音知燥濕絃。\n風流俱善價，愜當久忘筌。\n置驛常如此，登龍蓋有焉。\n雖云隔禮數，不敢墜周旋。\n髙視收人表，虛心味道玄。\n馬來皆汗血，鶴唳必青田。\n羽翼商山起，蓬萊漢閣連。\n管寧紗㡌淨，江令錦袍鮮。\n東郡時題壁，南湖日扣舷。\n逺遊凌絶境，佳句染華牋。\n每欲孤飛去，徒為百慮牽。\n生涯已寥落，國步尚迍邅。\n衾枕成蕪没，池塘作棄捐〈平生多病卜築遣懐〉。\n别離憂怛怛，伏臘涕漣漣。\n露菊斑酆鎬，秋蔬影澗瀍。\n共誰論昔事，幾處有新阡。\n富貴空回首，喧爭懶著鞭。\n兵戈塵漠漠，江漢月姢姢。\n局促㸔秋燕，蕭疎聽晚蟬。\n雕蟲䝉記憶，烹鯉問沉綿。\n卜羡君平杖，偷存子敬氈。\n囊空把釵釧，米盡坼花鈿。\n甘子隂凉葉，茅齋八九椽。\n陣圖沙北岸，市暨瀼西巔〈市暨音既峽人目市井處曰市暨八陣圖市暨䕫人語也江水横通山谷處方人謂之瀼〉。\n羈絆心常折，棲遲病即痊。\n紫收岷嶺芋，白種陸池蓮。\n色好梨勝頰，穰多栗過拳。\n勅㕑唯一味，求飽或三鱣。\n兒去看魚笱，人來坐馬韉〈一云俗異鄰蛟室朋來坐馬韉〉。\n縛柴門窄窄，通竹溜㳙㳙。\n塹抵公畦稜〈京師農人指田逺近多云幾稜稜音去聲〉，村依野廟壖。\n缺籬將棘拒，倒石賴藤纒。\n借問頻朝謁，何如穩醉眠。\n誰云行不逮，自覺坐能堅。\n霧雨銀章澀，馨香粉署妍。\n紫鸞無近逺，黄雀任翩翾。\n困學違從衆，明公各勉旃。\n聲華夾宸極，早晚到星躔。\n懇諫留匡鼎，諸儒引服䖍。\n不過輸鯾直，㑹是正陶甄。\n宵旰憂虞軫，黎元疾苦駢。\n雲臺終日畵，青簡為誰編。\n行路難何有，招尋興已専。\n由來具飛檝，蹔擬控鳴弦。\n身許雙峰寺，門求七祖禪。\n落帆追宿昔，衣褐向真詮。\n安石名髙晉，昭王客赴燕。\n途中非阮籍，查上似張騫。\n披拂雲寧在，淹留景不延。\n風期終破浪，水怪莫飛涎。\n他日辭神女，傷春怯杜䳌。\n淡交隨聚散，澤國遶迴旋。\n本自依迦葉，何曽籍偓佺。\n鑪峰生轉昐，橘井尚髙褰。\n東走窮歸鶴，南征盡跕鳶。\n晚聞多妙教，卒踐塞前愆。\n顧凱丹青列，頭陁琬琰鐫。\n衆香深黯黯，幾地肅芊芊。\n勇猛為心極，清羸任體孱。\n金箆空刮眼，鏡象未離銓。\n"
  },
  {
    "id": 60304,
    "uid": "poem-31-40",
    "chapter": "卷三十一",
    "chapternum": 31,
    "charstyle": "近體詩",
    "title": "傷秋",
    "titledesc": "",
    "collection": "",
    "collectiondesc": "",
    "poemindex": 40,
    "author": "杜甫",
    "content": "林僻來人少，山長去鳥微。\n髙秋收畵扇，久客掩荆扉。\n懶慢頭時櫛，艱難帶減圍。\n將軍猶汗馬，天子尚戎衣。\n白蔣風飈脆，殷檉曉夜稀。\n何年減豺虎，似有故園歸。\n"
  },
  {
    "id": 60305,
    "uid": "poem-31-41",
    "chapter": "卷三十一",
    "chapternum": 31,
    "charstyle": "近體詩",
    "title": "宗武生日",
    "titledesc": "",
    "collection": "",
    "collectiondesc": "",
    "poemindex": 41,
    "author": "杜甫",
    "content": "小子何時見，髙秋此日生。\n自從都邑語，已伴老夫名。\n詩是吾家事，人傳世上情。\n熟精文選理，休覓綵衣輕。\n凋瘵筵初秩，欹斜坐不成。\n流霞分片片，㳙滴就徐傾。\n"
  },
  {
    "id": 60306,
    "uid": "poem-31-42",
    "chapter": "卷三十一",
    "chapternum": 31,
    "charstyle": "近體詩",
    "title": "又示宗武",
    "titledesc": "",
    "collection": "",
    "collectiondesc": "",
    "poemindex": 42,
    "author": "杜甫",
    "content": "覓句新知律，攤書解滿牀。\n試吟青玉案，莫羡紫羅囊。\n假日從時飲，明年共我長。\n應須飽經術，已似愛文章。\n十五男兒志，三千弟子行。\n曽參與游夏，逹者得升堂。\n"
  },
  {
    "id": 60307,
    "uid": "poem-31-43",
    "chapter": "卷三十一",
    "chapternum": 31,
    "charstyle": "近體詩",
    "title": "九日",
    "titledesc": "",
    "collection": "",
    "collectiondesc": "",
    "poemindex": 43,
    "author": "杜甫",
    "content": "故里樊川菊，登髙素滻源。\n他時一笑後，今日㡬人存。\n巫峽蟠江路，終南對國門。\n繫舟身萬里，伏枕淚雙痕。\n為客裁烏㡌，從兒具緑尊。\n佳辰對羣盜，愁絶更誰論。\n"
  },
  {
    "id": 60308,
    "uid": "poem-31-44",
    "chapter": "卷三十一",
    "chapternum": 31,
    "charstyle": "近體詩",
    "title": "寄韋有夏郎中",
    "titledesc": "",
    "collection": "",
    "collectiondesc": "",
    "poemindex": 44,
    "author": "杜甫",
    "content": "省郎憂病士，書信有柴胡。\n飲子頻通汗，懷君想報珠。\n親知天畔少，藥味峽中無。\n歸楫生衣卧，春鷗洗翅呼。\n猶聞上急水，早作取平途。\n萬里皇華使，為僚記腐儒。\n"
  },
  {
    "id": 60309,
    "uid": "poem-31-45",
    "chapter": "卷三十一",
    "chapternum": 31,
    "charstyle": "近體詩",
    "title": "太歳日",
    "titledesc": "",
    "collection": "",
    "collectiondesc": "",
    "poemindex": 45,
    "author": "杜甫",
    "content": "楚岸行將老，巫山坐復春。\n病多猶是客，謀拙竟何人。\n閶闔開黄道，衣冠拜紫宸。\n榮光懸日月，賜與出金銀。\n愁寂鴛行斷，參差虎穴鄰。\n西江元下蜀，北斗故臨秦。\n散地逾髙枕，生涯脫要津。\n天邊梅栁樹，相見㡬迴新。\n"
  },
  {
    "id": 60310,
    "uid": "poem-31-46",
    "chapter": "卷三十一",
    "chapternum": 31,
    "charstyle": "近體詩",
    "title": "元日示宗武",
    "titledesc": "",
    "collection": "",
    "collectiondesc": "",
    "poemindex": 46,
    "author": "杜甫",
    "content": "汝啼吾手戰，吾笑汝身長。\n處處逢正月，迢迢滯逺方。\n飄零還栢酒，衰病只藜牀。\n訓喻青衿子，名慚白首郎。\n賦詩猶落筆，獻夀更稱觴。\n不見江東弟，髙歌淚數行。\n"
  },
  {
    "id": 60311,
    "uid": "poem-31-47",
    "chapter": "卷三十一",
    "chapternum": 31,
    "charstyle": "近體詩",
    "title": "大歴三年春白帝城放船出瞿唐峽久居䕫府將適江陵漂泊有詩凡四十韻",
    "titledesc": "",
    "collection": "",
    "collectiondesc": "",
    "poemindex": 47,
    "author": "杜甫",
    "content": "老向巴人裏，今辭楚塞隅。\n入舟飜不樂，解䌫獨長吁。\n窄轉深啼狖，虚隨亂浴鳬。\n石苔凌几杖，空翠撲肌膚。\n疊壁排霜劍，奔泉濺水珠。\n杳冥藤上下，濃淡樹榮枯。\n神女峯姢妙，昭君宅有無。\n曲留明怨惜，夢盡失歡娯。\n擺闔盤渦沸，欹斜激浪輸。\n風雷纒地脉，氷雪耀天衢。\n鹿角真趨險，狼頭如跋胡。\n惡灘寧變色，髙卧負微軀。\n書史全傾撓，裝囊半壓濡。\n生涯臨臬兀，死地脫斯須。\n不有平川决，焉知衆壑趨。\n乾坤霾漲海，雨露洗春蕪。\n鷗鳥牽絲颺，驪龍濯錦紆。\n落霞沉緑綺，殘月壞金樞。\n泥笋苞初荻，沙茸出小蒲。\n雁兒爭水馬，燕子逐檣烏。\n絶島容煙霧，環洲納曉晡。\n前聞辨陶牧，轉盼拂宜都。\n縣郭南畿好，津亭北望孤。\n勞心依憇息，朗詠劃昭蘇。\n意遣樂還笑，衰迷賢與愚。\n飄蕭將素髪，汩没聽洪鑪。\n丘壑曾忘返，文章敢自誣。\n此生遭聖代，誰分哭窮途。\n卧疾淹為客，䝉恩早厠儒。\n廷爭酬造化，樸直乞江湖。\n灔澦險相廹，滄浪深可逾。\n浮名尋已已，懶計却區區。\n喜近天皇寺，先披古畵圖。\n應經帝子渚，同泣舜蒼梧。\n朝士兼戎服，君王按湛盧。\n旄頭初俶擾，鶉首麗泥塗。\n甲卒身雖貴，書生道固殊。\n出塵皆野鶴，歴塊匪轅駒。\n伊吕終難降，韓彭不易呼。\n五雲髙太甲，六月曠摶扶。\n回首黎元病，爭權將帥誅。\n山林託疲𦮕，未必免﨑嶇。\n"
  },
  {
    "id": 60312,
    "uid": "poem-31-48",
    "chapter": "卷三十一",
    "chapternum": 31,
    "charstyle": "近體詩",
    "title": "行次古城店汎江作不揆鄙拙奉呈江陵幕府諸公",
    "titledesc": "",
    "collection": "",
    "collectiondesc": "",
    "poemindex": 48,
    "author": "杜甫",
    "content": "老年當道路，遲日復山川。\n白屋花開裏，孤城麥秀邊。\n濟江元自闊，下水不勞牽。\n風蝶勤依槳，春鷗懶避船。\n王門髙徳業，幕府盛才賢。\n行色兼多病，蒼茫汎愛前。\n"
  },
  {
    "id": 60313,
    "uid": "poem-31-49",
    "chapter": "卷三十一",
    "chapternum": 31,
    "charstyle": "近體詩",
    "title": "江陵望幸",
    "titledesc": "",
    "collection": "",
    "collectiondesc": "",
    "poemindex": 49,
    "author": "杜甫",
    "content": "雄都元壯麗，望幸歘威神。\n地利西通蜀，天文北照秦。\n風煙含越鳥，舟楫控呉人。\n未枉周王駕，終期漢武廵。\n甲兵分聖㫖，居守付宗臣。\n早發雲臺仗，恩波起涸鱗。\n"
  },
  {
    "id": 60314,
    "uid": "poem-31-50",
    "chapter": "卷三十一",
    "chapternum": 31,
    "charstyle": "近體詩",
    "title": "舟出江陵南浦奉寄鄭少尹",
    "titledesc": "",
    "collection": "",
    "collectiondesc": "",
    "poemindex": 50,
    "author": "杜甫",
    "content": "更欲投何處，飄然去此都。\n形骸元土木，舟檝復江湖。\n社稷纒妖氣，干戈送老儒。\n百年同棄物，萬國盡窮途。\n雨洗平沙静，天銜闊岸紆。\n鳴螿隨泛梗，别燕起秋菰。\n棲託難髙卧，飢寒迫向隅。\n寂寥相喣沫，浩蕩報恩珠。\n溟漲鯨波動，衡陽雁影徂。\n南征問懸榻，東逝想乗桴。\n濫竊商歌聽，時憂卞泣誅。\n經過憶鄭驛，斟酌旅情孤。\n"
  },
  {
    "id": 60315,
    "uid": "poem-31-51",
    "chapter": "卷三十一",
    "chapternum": 31,
    "charstyle": "近體詩",
    "title": "陪鄭公秋晚北池臨眺",
    "titledesc": "",
    "collection": "",
    "collectiondesc": "",
    "poemindex": 51,
    "author": "杜甫",
    "content": "北池雲水闊，華館闢秋風。\n獨鶴元依渚，衰荷且映空。\n采菱寒刺上，踏藕野泥中。\n素檝分曹往，金盤小徑通。\n萋萋露草碧，片片晩旗紅。\n盃酒霑津吏，衣裳與釣翁。\n異方初艶菊，故里亦髙桐。\n揺落闗山思，淹留戰伐功。\n嚴城殊未掩，清宴已知終。\n何補參卿事，歡娯到薄躬。\n"
  }
]