[{"author":"劉禹錫","charstyle":"古體詩","id":60888,"chapter":"卷三十八","chapternum":38,"title":"團扇歌","titledesc":"","content":"團扇復團扇奉君清暑殿秋風入庭樹從此不相見上有乘鸞女蒼蒼網蟲遍明年入懷袖别是機中練","collection":"","collectiondesc":"","poemindex":1},{"author":"劉禹錫","charstyle":"古體詩","id":60889,"chapter":"卷三十八","chapternum":38,"title":"順陽歌","titledesc":"","content":"朝辭官軍驛前望順陽路野水齧荒墳秋蟲鏤宫樹曾聞天寳來塞馬西南騖城守魯將軍拔城從此去","collection":"","collectiondesc":"","poemindex":2},{"author":"劉禹錫","charstyle":"古體詩","id":60890,"chapter":"卷三十八","chapternum":38,"title":"莫徭歌","titledesc":"","content":"莫徭自生長名字無符籍市易雜鮫人婚姻通木客星居占泉眼火種開山脊夜渡千仞谿含沙不能射","collection":"","collectiondesc":"","poemindex":3},{"author":"劉禹錫","charstyle":"古體詩","id":60891,"chapter":"卷三十八","chapternum":38,"title":"插田歌〈并序〉","titledesc":"連州城下俯接村墟偶登郡樓適有所感遂書其事為俚歌以俟采詩者","content":"岡頭花草齊燕子東西飛田塍望如線白水光參差農婦白紵裙農夫緑簔衣齊唱田中歌嚶獰如竹枝但聞怨響音不辨俚語詞時時一大笑此必相嘲嗤水平苗漠漠烟火生墟落黄犬往復還赤鷄鳴且啄路傍誰家郎烏㡌衫袖長自言上計吏年幼離帝鄉田夫語計吏君家儂定記一來長安道眼大不相覷計吏笑致辭長安眞大處省門髙軻峩儂入無度數昨來補衛士唯用筒竹布君看二三年我作官人去","collection":"","collectiondesc":"","poemindex":4},{"author":"劉禹錫","charstyle":"古體詩","id":60892,"chapter":"卷三十八","chapternum":38,"title":"馬嵬行","titledesc":"","content":"緑野扶風道黄塵馬嵬驛路邊楊貴人墳髙三四尺乃問里中兒皆言幸蜀時軍家誅佞倖天子捨妖姬羣吏伏門屏貴人牽帝衣低回轉美目風日爲無暉貴人飲金屑倐忽舜英暮平生服杏丹顔色眞如故屬車塵已逺里巷來窺覷共愛宿妝妍君王畫眉處履綦無復有文組光未滅不見巖畔人空見凌波襪郵童愛踪跡私手解鞶結傳看千萬眼縷絶香不歇指環照骨明首飾敵連城將入咸陽市猶得賈胡驚","collection":"","collectiondesc":"","poemindex":5},{"author":"劉禹錫","charstyle":"古體詩","id":60893,"chapter":"卷三十八","chapternum":38,"title":"壯士行","titledesc":"","content":"隂風振寒郊猛虎正咆哮徐行出燒地連吼入黄茅壯士走馬去鐙前彎玉弰叱之使人立一發如鼓交悍睛忽星墮飛血濺林梢彪炳為我席羶腥充我庖里中欣害除賀酒紛呶號明日長橋上傾城看斬蛟","collection":"","collectiondesc":"","poemindex":6},{"author":"劉禹錫","charstyle":"古體詩","id":60894,"chapter":"卷三十八","chapternum":38,"title":"抛毬樂詞","titledesc":"","content":"五綵繡團圓登君玳瑁筵最宜紅燭下偏趂落花前上客如先起應須贈一船","collection":"","collectiondesc":"","poemindex":7},{"author":"劉禹錫","charstyle":"古體詩","id":60895,"chapter":"卷三十八","chapternum":38,"title":"抛毬樂詞","titledesc":"","content":"春早見花枝朝朝恨發遲及看花落後却憶未開時幸有抛毬樂一杯君莫辭","collection":"","collectiondesc":"","poemindex":8},{"author":"劉禹錫","charstyle":"古體詩","id":60896,"chapter":"卷三十八","chapternum":38,"title":"養鷙詞〈并序〉","titledesc":"途逢少年志在逐獸方呼鷹隼以襲飛走因縱觀之卒無所獲行人有常從事於斯者曰夫鷙禽饑則為用今哺之過篤故也予感之作養鷙詞","content":"養鷙非玩形所資擊鮮力少年昧其理日夜哺不息探雛網黄口旦暮有餘食寧知下韝時翅重飛不得毰毸上林表狡兎自南北飲啄既已盈安能勞羽翼","collection":"","collectiondesc":"","poemindex":9},{"author":"劉禹錫","charstyle":"古體詩","id":60897,"chapter":"卷三十八","chapternum":38,"title":"送湘陽熊判官孺登府罷歸鍾陵因寄呈江西裴中丞二十三兄","titledesc":"","content":"射策志未就從事歳云除篋留馬卿賦袖有劉弘書忽見夏木湥悵然憶吾廬復持州民刺歸謁専城居君家誠易知勝絶傾里閭人言北郭生門有卿相輿鍾陵藹千里帶郭西江水朱檻照河宫旗亭緑雲裏前年初缺守鎭簡由宸扆臨軒弄郡章得人方付此是時左馮翊天下第一理貴臣持牙璋優詔發青紙迎風汚吏免先令疲人喜何武劾腐儒陳蕃禮髙士昔升君子堂腰下綬猶黄〈中丞時為萬年尉〉汾陰有寶氣赤堇多光鋩束簡下曲臺佩鞬來厯陽綺筵陪一笑蘭室襲餘芳風水忽異勢江湖遽相忘因君倘借問為話老滄浪","collection":"","collectiondesc":"","poemindex":10},{"author":"劉禹錫","charstyle":"古體詩","id":60898,"chapter":"卷三十八","chapternum":38,"title":"送韋秀才道冲赴制舉","titledesc":"","content":"驚禽一辭巢棲息無少安秋扇一離手流塵蔽霜紈故侣不可追凉風日已寒逺逢杜陵士别盡平生歡逐客無印綬楚江多芷蘭因居時暇遊長鋏不復彈閱書南軒際絙瑟清夜闌萬境身外寂一杯腹中寛伊昔元宗朝冬卿冠鴛鸞肅穆升内殿從容領儒冠游夏無措詞陽秋垂不刋至今羣玉府學者空縱觀世人希德門揭若攀峰巒之子向明訓鏘如振琅玕一旦西上書道上拂征鞍荆臺宿暮雨漢水浮春瀾君門啓天中多士如星攅煙霞覆雙闕抃舞羅千官清漏滴銅壺仙㕑下雕盤熒煌仰金榜錯落濡飛翰古來才傑士所歎遭時難一鳴從此始相望青雲端","collection":"","collectiondesc":"","poemindex":11},{"author":"劉禹錫","charstyle":"古體詩","id":60899,"chapter":"卷三十八","chapternum":38,"title":"送李策秀才還湖南因寄幕中親故兼簡衡州李八郎中","titledesc":"","content":"深春風日淨晝長幽鳥鳴僕夫前致詞門有白面生攝衣相問訊解帶坐南榮端志見眉睫芳言發精誠因出懐中文調孤詞亦清悄如促柱絃掩抑多不平乃言本蜀士世降岷山靈前人秉藝文髙視來上京曳綬司徒府所從信國楨析薪委空林善響難繼聲何處翳附郭㡬人思郈成雲天望喬木風水悲流萍前與計吏西始列貢士名森然就筆札從試春官卿帝城岐路多萬足俟晨星茫茫風塵中工拙同有營寒女勞夜織山苖榮寸莖侯門方擊鐘衣褐誰將迎弱羽果摧頽壯心鬰怦怦諒無蟠木容聊復蓬累行昨日訊靈龜繇言利艱貞當求捨拔中必在審已明誓將息薄遊焦思窮筆精蒔蘭在幽渚安得揚芬馨嗟余摧落者散質負華纓一聆苦辛詞再動伊鬱情身棄言不重愛才心尚驚恨無羊角風使爾化北溟論罷情益親涉旬忘歸程日攜邑中客閒眺江上城晝渴命金罍宵談轉璿衡蕙風香麈尾月露濡桃笙忽被戒羸驂薄言事南征火雲蔚千里旅思浩巳盈湘江含碧虛衡嶺浮翠晶豈伊山水異適與人事幷油幙似昆丘粲然叠瑤瓊庾樓見清月孔座多緑𨤍復有衡山守本自雲龍庭至和在靈府發越侔咸英一揮出滎陽惠彼蚩蚩氓隼旟辭灞水居者皆涕零惟昔與伊人交歡經宿齡一從雲雨散滋我鄙吝萌北渚不堪愁南音誰復聴離憂若去水浩蕩無時停嘗聞祝融峯上有神禹銘古石琅玕姿祕文螭虎形聖功奠逺服神物擁休禎賢人在其下彷彿疑蓬瀛君行厯郡齋大袂拂雙旌飾容遇朗鍳肝鬲可以呈昔日馬相如臨卬坐盡傾勉君刷羽翰蚤取凌青㝠","collection":"","collectiondesc":"","poemindex":12},{"author":"劉禹錫","charstyle":"古體詩","id":60900,"chapter":"卷三十八","chapternum":38,"title":"偶作","titledesc":"","content":"終朝對尊酒嗜興非嗜甘終日偶衆人縱言不縱談世情閒盡見藥性病多諳寄謝嵇中散予無甚不堪","collection":"","collectiondesc":"","poemindex":13},{"author":"劉禹錫","charstyle":"古體詩","id":60901,"chapter":"卷三十八","chapternum":38,"title":"偶作","titledesc":"","content":"萬卷堆牀書學者識其眞萬里長江水征夫度要津養生非但藥悟佛不因人燕石何須辨逢時即至珍","collection":"","collectiondesc":"","poemindex":14},{"author":"劉禹錫","charstyle":"古體詩","id":60902,"chapter":"卷三十八","chapternum":38,"title":"讀張曲江集作〈并引〉","titledesc":"世稱張曲江為相建言放臣不宜與善地多徙五溪不毛之鄉及今讀其文自内職牧始安有瘴癘之歎自退相守荆門有拘囚之思託諷禽鳥寄詞草樹鬱然有騷人風嗟夫身出於遐陬一失意而不能堪矧華人士族而必致醜地然後快意哉議者以曲江為良臣識禄山有反相羞凡器與同列宻啓廷爭雖古哲人不及而燕翼無似終為餒魂豈忮心失恕罹陰謫冣大雖二美莫贖邪不然何袁公一言明楚獄而鐘鼎四葉以是相較神可誣乎予讀其文因為此詩","content":"聖言貴忠恕至道重觀身法在何所恨色傷斯為仁良時難久恃陰謫豈無因寂寞韶陽廟魂歸不見人","collection":"","collectiondesc":"","poemindex":15},{"author":"劉禹錫","charstyle":"古體詩","id":60903,"chapter":"卷三十八","chapternum":38,"title":"謁柱山會禪師","titledesc":"","content":"我本山東人平生多感慨弱冠遊咸京上書金馬外結交當世賢馳聲溢四塞勉修貴及早狃健不知退錙銖揚芬馨尋尺超瑕纇淹留郢南鄙摧頹羽翰碎安能咎往事且欲去沉痗吾師得眞如寄在人寰内哀我墮名網有如翾飛輩曈曈揭智燭照使出昏昧静見玄闗啓歆然初心會夙尚一何微今得信可大覺路明證入便門通懺悔悟理言自忘處屯道猶泰色身豈吾寳慧性非形礙思此靈山期未卜何年載","collection":"","collectiondesc":"","poemindex":16},{"author":"劉禹錫","charstyle":"古體詩","id":60904,"chapter":"卷三十八","chapternum":38,"title":"武陵觀火詩","titledesc":"","content":"楚鄉祝融分炎火常為虞是時直突烟發自晨炊徒盲風扇其威白晝曛陽烏操綆不暇汲循墻還避踰怒如列缺光迅與棼輪俱聮延掩四達赫奕成洪罏洶疑雲濤翻颯若鬼神趨當前迎焮郝是物同膏腴金烏入梵天赤龍遊玄都騰烟透𥦗户飛焰生欒櫨火山摧半空星雨灑中衢瑤壇被髹漆寳樹攢珊瑚花縣與琴焦旗亭無酒濡市人委百貨邑令遺雙鳬餘勢下隈隩長熛烘舳艫吹熒照水府炙浪愁天呉灾罷雲日晩心驚視聴殊髙灰辨廪庾黑土連闉闍衆燼合星羅遊氛爍人膚厚地藏宿熱遙林呈驟枯火德資生人庸可一日無御之失其道敲石彌天隅晉庫走龍劍吴宫傷燕雛五行有沴氣先哲垂訏謨宋鄭同日起時稱賢大夫無苛自可樂弭患意所圖賢守恤人瘼臨煙駐驪駒弔傷色慘怛唁失詞劬愉下令蠲里布指期輕市租閈垣適未立苫蓋自相娱山木行剪伐江泥宜墐塗邑臣不必葺何用徵越巫","collection":"","collectiondesc":"","poemindex":17},{"author":"劉禹錫","charstyle":"古體詩","id":60905,"chapter":"卷三十八","chapternum":38,"title":"崔元受少府自貶所還遺山薑花以詩答之","titledesc":"","content":"故人博羅尉遺我山薑花採從碧海上來自謫仙家雲濤潤孤根陰火照晨葩靜搖扶桑日豔對瀛洲霞世人愛芳辛搴擷忘幽遐傳名入帝里飛騎辭天涯王濟本尚味石崇方鬭奢雕盤多不識綺席乃增華驛馬損筋骨貴人滋齒牙顧余藜藿士持此重咨嗟","collection":"","collectiondesc":"","poemindex":18},{"author":"劉禹錫","charstyle":"古體詩","id":60906,"chapter":"卷三十八","chapternum":38,"title":"途中早發","titledesc":"","content":"馬踏塵上霜月明江頭路行人朝氣鋭宿鳥相辭去流水隔逺邨漫山多紅樹悠悠闗塞内往來無閒步","collection":"","collectiondesc":"","poemindex":19},{"author":"劉禹錫","charstyle":"古體詩","id":60907,"chapter":"卷三十八","chapternum":38,"title":"和董庶中古散調詞贈尹果毅","titledesc":"","content":"㫺聴東武吟壯年心已悲如何當濩落聞君辛苦詞言有窮巷士弱齡頗尚竒讀得玄女符生當事邊時借名遊俠窟結客幽并兒往來長秋間能帶雙鞬馳崩騰天寳末塵暗燕南陲爟火入咸陽詔徵神武師是時占軍幕插羽揚金羇萬夫列轅門觀射中㦸支誓言雪國讐親愛從此辭中宵倚長劍起視蚩尤旗介馬晨蕭蕭陣雲竟天涯隂風獵白草旗槊光參差勇氣貫中腸視身忽如遺生擒白馬將敵騎不敢追貴臣上戰功名姓隨意移終歳肌骨苦他人印纍纍謁者既清宫諸侯各罷戲上將賜甲第門㦸不可窺眥血下沾襟天髙問無期却尋故鄉路孤影空相隨行逢里中舊樸簌昔所嗤一言合侯王腰佩黄金龜問我何自苦可憐眞數奇遲回顧徒御得色懸雙眉翻然悟世途撫已昧所宜田園已蕪没流浪江海湄鷙禽毛翮摧不見翔雲姿衰容蔽逸氣孑孑無人知寂莫草玄徒長吟下書帷聞君發哀韻若扣瑤林枝有客識其眞潺湲涕交頤勸爾一杯酒陶然足自怡","collection":"","collectiondesc":"","poemindex":20},{"author":"劉禹錫","charstyle":"古體詩","id":60908,"chapter":"卷三十八","chapternum":38,"title":"遊桃源一百韻","titledesc":"","content":"沅江清悠悠連山鬱岑寂回流抱絶巘皎鏡含虛碧昏旦遞明媚烟嵐分委積香蔓垂緑潭暴龍照孤磧淵明著前志子驥思逺蹠寂寂無何鄉宻爾天地隔金行太元歳漁者偶探陟尋花得幽踪窺洞穿闇隙依微聞雞犬豁達值阡陌居人互相迎笑語如平昔廣樂雖交奏海禽心不懌揮手一來歸故溪無處覔綿綿五百載市朝㡬遷革有路在壺中無人知地脈皇家感至道聖祚自天錫金闕傳本枝玉函留寳厯禁山開袐宇復户潔靈宅藥檢香氛氲醮壇烟幕幕我來塵外躅瑩若朝酲析崖轉對翠屏水窮畱畫鷁三休俯喬木千級扳峭壁旭日聞撞鐘綵雲迎躡屐遂登最髙頂縱目還楚澤平湖見草青逺㟁連霞赤幽尋如夢想緜思屬空閴夤縁且忘疲耽玩近成癖清猿伺曉發瑤草凌寒折祥禽舞蔥蘢珠樹搖玓瓅羽人顧我笑勸我税歸軛霓裳何飄颻童顔潔白晳重巖是藩屏馴鹿受羇靮樓居邇清霄蘿蔦成翠帟仙翁遺竹杖王母留桃核姹女飛丹砂青童䕶金液寳氣浮鼎耳神光生劍脊虛無天樂來窸窣鬼兵役丹丘肅朝禮玉札工紬繹枕中淮南方牀下阜卿舄明鐙坐遙夜幽籟聴淅瀝因話近世仙聳然心神惕乃言瞿氏子骨狀非凡格往事黄先生羣兒多侮劇謷然不屑意元氣貯肝膈往往游不歸洞中觀博奕言髙未易信猶復加訶責一旦前致辭自云仙期迫言師有道骨前事常被謫如今三山上名字在眞籍悠然謝主人後歲當來覿言畢依庭宇如煙去無迹觀者皆失次驚追紛絡繹日暮山徑窮松風自蕭槭適逢修蛇見瞋目光激射如嚴三清居不使恣搜索唯餘步綱勢八趾在沙礫至今東北隅表以壇上石列仙徒有名世人非目擊如何庭廡際白日振羽翮洞天豈幽逺得道如咫尺一氣無死生三光自遷易因思人間世前路何狹窄瞥然此生中善祝期滿百大方播羣類秀氣肖翕闢性静本同和物牽成阻阨是非鬪方寸葷血昏精魄遂令多夭傷猶喜見斑白喧喧車馬馳苒苒桑榆夕共安緹繡榮不悟泥途適紛吾本孤賤世業在縫掖九流宗指歸百氏旁攟摭公卿偶慰薦鄉曲繆推擇居安白社貧志傲玄纁辟功名希自取簮組自揚厯書府蚤懐鉛射宫曾發的起草香生帳坐曹烏集柏賜燕聆簫韶侍祠閱琮璧嘗聞履忠信可以行蠻貊自述希古心忘恃干時畫巧言忽成錦苦志徒食檗平地生峯巒深心有矛㦸層波一震盪弱植忽淪溺北渚弔靈均長岑思亭伯禍來昧㡬兆事去空歎息塵累與時深流年隨漏滴才能疑木鴈報施迷夷跖楚奏縶鍾儀商歌勞寗戚禀生非懸解對境方感激自從嬰網羅每事問龜筞王正降雷雨環玦賜遷斥儻復夷平人誓將衣羽客買山構精舎領徒開講席冀無身外憂自有閒中益道芽期日就塵慮乃氷釋且欲遺姓名安能慕竹帛長生尚學致一漑豈虛擲芝术資餱糧烟霞拂巾幘黄石履看墮洪崖肩可拍聊復嗟蜉蝣何煩哀虺蜴青嚢既深味瓊葩亦屢摘縱無西山姿猶免長戚戚","collection":"","collectiondesc":"","poemindex":21},{"author":"劉禹錫","charstyle":"古體詩","id":60909,"chapter":"卷三十八","chapternum":38,"title":"客有為余話登天壇遇雨之狀因以賦之","titledesc":"","content":"清晨登天壇半路逢陰晦疾行穿雨過却立視雲背白日照其上風雷走於内滉漾雪海翻槎牙玉山碎蛟龍露鬐鬛神鬼含變態萬狀互生滅百音以繁㑹俯觀羣動静始覺天宇大山頂自晶明人間已霶霈豁然重昏歛渙若春氷潰反照入松門瀑流飛縞帶遥光泛物色餘韻吟天籟洞府撞仙鐘村墟起夕靄却見山下侣已如迷世代問我何處來我來雲雨外","collection":"","collectiondesc":"","poemindex":22},{"author":"劉禹錫","charstyle":"古體詩","id":60910,"chapter":"卷三十八","chapternum":38,"title":"有僧言羅浮寺因為詩以寫之","titledesc":"","content":"君言羅浮上容易見九垠漸髙元氣壯洶湧來翼身夜宿最髙峯瞻望浩無鄰海黒天宇曠星辰來逼人是時當朏魄陰物恣騰振日光吐鯨背劍影開龍鱗倐若萬馬馳旌旗聳奫淪又如廣樂奏金石含悲辛疑其有巨靈怪物盡來賔隂陽迭用事乃俾夜作晨咿喔天雞鳴扶桑色昕昕赤波千萬里湧出黄金輪下視生物息霏如隙中塵醯雞仰甕口亦謂雲漢津世人信耳目方寸度大鈞安知視聴外怪愕不可陳悠悠想大方此乃桮水濵知小天地大安能識其眞","collection":"","collectiondesc":"","poemindex":23},{"author":"劉禹錫","charstyle":"古體詩","id":60911,"chapter":"卷三十八","chapternum":38,"title":"裴祭酒尚書見示春歸城南青松塢别墅寄王左丞髙侍郎之什命同作","titledesc":"","content":"早宦閲人事晚懐生道機時從學省出獨望郊園歸野彴渡春水山花映巖扉石頭解金章林下步緑薇青松鬰成塢修竹盈尺圍吟風起天籟蔽日無炎威危徑盤羊腸連甍聳翬飛幽谷響樵斧澄潭環釣磯因髙見帝城冠蓋揚光輝白雪難持寄清韻投所希二公如鳯雛比翼翔太微含情謝林壑酬贈駢珠璣顧余久即潛愁寂對芳菲一聞丘中趣再撫黄金徽","collection":"","collectiondesc":"","poemindex":24},{"author":"劉禹錫","charstyle":"古體詩","id":60912,"chapter":"卷三十八","chapternum":38,"title":"重至衡陽傷桞儀曹〈并序〉","titledesc":"元和乙未歳與故人桞子厚臨湘水為别桞浮舟適桞州余登陸赴連州後五年余從故道出桂嶺至前别處而君没於南中因賦詩以投弔","content":"憶昨與故人湘江岸頭别我馬映林嘶君颿轉山滅馬嘶循故道颿滅如流電千里江蘺春故人今不見","collection":"","collectiondesc":"","poemindex":25},{"author":"劉禹錫","charstyle":"古體詩","id":60913,"chapter":"卷三十八","chapternum":38,"title":"月夜憶樂天兼寄微之","titledesc":"","content":"今宵帝城月一望雪相似遙想洛陽城清光正如此知君當此夕亦望鏡湖水展轉相憶心月明千萬里","collection":"","collectiondesc":"","poemindex":26},{"author":"劉禹錫","charstyle":"古體詩","id":60914,"chapter":"卷三十八","chapternum":38,"title":"韓十八侍御見示岳陽樓别竇司直詩因令屬和重以自述故足成六十二韻","titledesc":"","content":"楚江何蒼然層瀾七百里孤城寄逺目一瀉無窮已蕩漾浮天蓋四環宣地理積漲在三秋混成非一水冬遊見清淺春望多洲沚雲錦逺沙明風烟青草靡火星忽南見月峽方東迤雪波西山來隱若長城起獨専朝宗路駛悍不可止支川讓其威蓄縮至南委熊武走蠻落〈熊武二溪名〉瀟湘來奥鄙炎蒸動泉源積潦搜山趾歸往無旦夕包含通逺邇行當白露時眇視秋光裏曙色未昭晰露華遙斐亹浩耳神骨清如觀混元始北風忽震盪驚浪迷津涘怒激鼓鏗訇蹙成山巋硊鵾鵬疑變化罔象何恢詭噓吸寫樓臺騰驤露鬐尾景移羣動息波静繁音弭明月出中央青天絶纖滓素光淡無際緑静平如砥空影渡鵷鴻秋聲思蘆葦鮫人弄機杼貝闕駢紅紫珠蛤吐玲瓏文鰩翔旖旎水鄉呉蜀限地勢東南庳軫翼粲垂精衡巫屹環峙名雄七澤藪國辨三苗氏唐羿斷修蛇荆王憚青兕秦狩跡猶在虞巡路從此軒后奏宫商騷人咏蘭芷茅嶺潛相應橘洲傍可指郭璞騐幽經羅含著前紀觀津戚里族按道侯家子聯袂登髙樓臨軒笑相視假守亦髙卧〈竇時權領郡事〉墨曹正垂耳〈韓亦量移江陵法曹〉契濶話凉温壺觴慰遷徙地偏山水秀客重杯盤侈紅袖花欲燃銀燈晝相似興含更抵掌樂極同啓齒筆鋒不能休藻思一何綺伊余負微尚夙昔慚知已出入金馬門交結青雲士襲芳踐蘭室學古遊槐市策慕宋前軍文師漢中壘陋容昧俯仰孤志無依倚衛足不如葵漏川空欲蟻幸逢萬物泰獨處窮途否鎩翮重叠傷兢魂再三褫蘧瑗亦屢化左丘猶有耻桃源訪仙宫薜服祠山鬼故人南臺舊一别如弦矢今朝會荆巒斗酒相宴喜危途出新什笑忭隨伸紙絢若觀五色歡然臻四美委曲風濤事分明窮達旨洪韻發華鐘凄音激清徵羊濬要〈平聲〉共和江淹多雜擬徒欲仰髙山焉能追逸軌湘洲路四達巴陵城百雉何必顔光禄留詩張内史","collection":"","collectiondesc":"","poemindex":27},{"author":"劉禹錫","charstyle":"古體詩","id":60915,"chapter":"卷三十八","chapternum":38,"title":"和郴州楊侍郎翫郡齋紫薇花十四韻","titledesc":"","content":"㡬年丹霄上出入金華省蹔别萬年枝看花桂陽嶺南方足奇樹公府成佳境緑陰交廣除明豔透蕭屏雨餘人吏散燕語簾櫳靜懿此含曉芳翛然忘簿領紫茸垂組縷金樓攢鋒頴露溽暗傳香風輕徐就影苒弱多意思從容占光景得地在侯家移根近仙井開樽好凝睇倚瑟仍回頸遊蜂駐綵冠舞鶴迷烟頂興生紅藥後愛與甘棠並不學夭桃姿浮榮在俄頃","collection":"","collectiondesc":"","poemindex":28},{"author":"劉禹錫","charstyle":"古體詩","id":60916,"chapter":"卷三十八","chapternum":38,"title":"有獺吟","titledesc":"","content":"有獺得嘉魚自謂天見憐先祭不敢食捧鱗望清玄人立寒沙上心専脰着肩漁翁以為妖舉塊投其前呼兒貫魚歸與獺同烹煎闗闗黄金鶚大翅搖江煙下見盈尋魚投身擘洪漣攫拏隱鱗去哺雛林嶽巓鴟鳥欲伺隙遙探莫敢前長居青雲路彈射無由縁何地無江湖何水無鮪鱣天意不宰割菲祭徒度䖍空餘知禮重載在淹中篇","collection":"","collectiondesc":"","poemindex":29},{"author":"劉禹錫","charstyle":"古體詩","id":60917,"chapter":"卷三十八","chapternum":38,"title":"虎丘寺路宴","titledesc":"","content":"青林虎丘寺林際翠微路立見山僧來遙從鳥飛處兹峯淪寳玉千載惟丘墓埋劍人空傳鑿山龍巳去捫蘿披翳薈路轉夕陰遽虎嘯崖谷寒猿鳴松杉暮徘徊北樓上江海窮一顧日映千里帆鵶歸萬家樹蹔因愜所適果得捐外慮庭暗棲還雲簷香滴甘露久迷空寂理多為聲華故永欲投此山餘生豈能誤","collection":"","collectiondesc":"","poemindex":30},{"author":"劉禹錫","charstyle":"古體詩","id":60918,"chapter":"卷三十八","chapternum":38,"title":"九華山〈并序〉","titledesc":"九華山在池州青陽縣西南九峯競秀神采奇異昔予仰太華以為此外無奇愛女几荆山以為此外無秀及今登九華始悼前言之容易也惜其地偏且逺不為世所稱故歌以大之","content":"奇峰一見驚魂魄意想洪罏始開闢疑是九龍夭矯欲攀天忽逢霹靂一聲化為石不然何至今悠悠億萬年氣勢不死如騰仚〈音鶱輕舉貌〉雲含幽兮月添冷日月凝輝兮江漾影結根不得要路津迥秀長在無人境軒皇封禪登云亭大禹㑹計臨東溟乘樏〈力最反山行具〉不來廣樂絶獨與猿鳥愁青熒君不見敬亭之山廣索漠兀如斷岸無稜角宣城謝公一首詩遂使聲名齊五岳九華山九華山自是造化一尤物焉能籍甚乎人間","collection":"","collectiondesc":"","poemindex":31},{"author":"劉禹錫","charstyle":"古體詩","id":60919,"chapter":"卷三十八","chapternum":38,"title":"泰娘歌〈并引〉","titledesc":"泰娘本韋尚書家工謳者初尚書為吴郡得之命樂工誨之琵琶使之歌且舞無㡬何盡得其術居一二歳㩦之以歸京師京師多新聲善工於是又捐去故技以新聲度曲敎之又盡其妙而泰娘名字往往見稱於貴遊之間元和初尚書薨于東京泰娘出居民間久之為蘄州刺史張愻所得其後愻坐事謫居武陵郡愻卒泰娘無所歸地荒且逺無有能知其容與藝者故日抱樂器而哭其音噍殺以悲雒客聞之為歌其事以足於樂府云","content":"泰娘家本閶門西門前緑水環金隄有時妝成好天氣走上臯橋折花戲風流太守韋尚書路傍忽見停隼旟斗量明珠鳥傳意紺幰迎入専城居長髮如雲衣似霧錦茵羅薦承輕步舞學驚鴻水榭春歌撩上客蘭堂暮從郎西入帝城中貴遊簮組香簾櫳低鬟緩視抱明月纖指破撥生胡風繁華一旦有消歇題劍無光履聲絶洛陽舊宅生草萊杜陵蕭蕭松柏哀妝奩蟲網厚如繭博山爐側傾寒灰蘄州刺史張公子白馬新到銅駝里自言買笑擲黄金月墜雲收從此始安知鵬鳥座隅飛寂寞旅魂招不歸秦嘉鏡有前時結韓壽香銷故篋衣山城少人江水碧斷雁哀猿風雨夕朱絃已絶為知音雲鬢未秋私自惜舉目風煙非舊時夢尋歸路多參差如何將此千行淚更灑湘江斑竹枝","collection":"","collectiondesc":"","poemindex":32},{"author":"劉禹錫","charstyle":"古體詩","id":60920,"chapter":"卷三十八","chapternum":38,"title":"龍陽縣歌","titledesc":"","content":"縣門白日無塵土百姓縣前挽魚罟主人引客登大隄小兒縱觀黄犬怒鷓鴣驚鳴繞籬落橘柚垂芬照窓户沙平草緑見吏稀寂寞斜陽照懸鼓","collection":"","collectiondesc":"","poemindex":33},{"author":"劉禹錫","charstyle":"古體詩","id":60921,"chapter":"卷三十八","chapternum":38,"title":"沓潮歌〈并引〉","titledesc":"元和十年夏五月終風駕濤南海羨溢南人曰沓潮也率三更歳一有之余為連州客或為余言其狀因歌之附於南越志","content":"屯門積日無回飇滄波不歸成沓潮轟如鞭石矻且搖虛空欲駕黿鼉橋驚湍蹙縮悍而驕大陵髙岸失岧嶤四邊無阻音響調背負元氣掀重霄介鯨得性方逍遥仰鼻墟吸揚朱翹海人狂顧迭相招𦋺衣髽首聲嘵嘵征南將軍登麗譙赤旗指揮不敢囂翼日風回沴氣消歸濤納納景昭昭烏泥白沙復滿海海色不動如青瑤","collection":"","collectiondesc":"","poemindex":34},{"author":"劉禹錫","charstyle":"古體詩","id":60922,"chapter":"卷三十八","chapternum":38,"title":"白鷺兒","titledesc":"","content":"白鷺兒最髙格毛衣新成雪不敵衆禽喧呼獨凝寂孤眠芊芊草久立潺潺石前山正無雲飛去入遙碧","collection":"","collectiondesc":"","poemindex":35},{"author":"劉禹錫","charstyle":"古體詩","id":60923,"chapter":"卷三十八","chapternum":38,"title":"送裴處士應制舉〈并引〉","titledesc":"晉人裴昌禹讀書數千卷於周官小戴禮尤邃性是古敢言雖王侯不能卑下故與世相參差凡抵有位以索合行天下㡬遍常歎諸侯莫可遊欲一見天子而未有路㑹今年詔書徴賢良昌禹大喜以為盡可以豁平生搏髀爵躍曰一觀雲龍庭足矣由是裹三月糧而西徂余以七言為西遊之資藉耳","content":"裴生久在風塵裏氣勁言髙少知已注書曾學鄭司農厯國多於孔夫子往年訪我到連州無窮絶境終日遊登山雨中試蠟屐入洞夏裏披貂裘白帝城邊又相遇歛翼三年不飛去忽然結束如秋蓬自稱對策明光宫人言策中說何事掉頭不答看飛鴻彤庭翠松迎曉日鳯啣金榜雲間出中貴腰鞭立傾酒宰臣委佩觀搖筆古稱射策如彎弧一發偶中何時無由來草澤無忌諱努力滿挽當亨衢憶得當年識君處嘉禾驛後聨檣住垂鈎釣得王餘魚踏芳共登蘇小墓此事合同夢想間相看一笑且開顔老夫希逢舊隣里為君扶病到方山","collection":"","collectiondesc":"","poemindex":36},{"author":"劉禹錫","charstyle":"古體詩","id":60924,"chapter":"卷三十八","chapternum":38,"title":"送僧仲剬東遊兼寄呈靈澈上人","titledesc":"","content":"釋子道髙神氣閒住持曾上清凉山晴空禮拜見眞像金毛玉髻卿雲間西遊長安隸僧籍本寺門前曲江碧松間白月照寳書竹下香泉灑瑤席前時學得經論成奔馳象馬開禪扃髙筵談柄一麾拂講下聴徒如醉醒舊聞南方多禪老次第來入荆門道荆州本自重彌天南朝塔廟猶依然宴坐東陽枯樹下經行居止故臺邊忽憶遺民社中客為我衡陽駐飛錫講罷同尋相鶴經閒來共蠟登山屐一旦揚眉望沃洲自言王謝許同遊憑將雜擬三十首寄與江南湯恵休","collection":"","collectiondesc":"","poemindex":37},{"author":"劉禹錫","charstyle":"古體詩","id":60925,"chapter":"卷三十八","chapternum":38,"title":"觀棊歌送儇師西遊","titledesc":"","content":"長沙男子東林師閒讀藝經工奕棊有時凝思如入定暗覆一局誰能知今年訪余來小桂方袍袖中貯新勢山城無事愁日長白晝懵懵眠匡牀因君臨局看鬪智不覺遲景沉西墻自從山人遇樵子直到開元王長史前身後身付餘習百變千化無窮已初疑磊落曙天星次見搏擊三秋兵雁行布陣衆未曉虎穴得子人皆驚行盡三湘不逢敵終日饒人損機格自言臺閣有知音悠然逺起西遊心商山夏木陰寂寂好處徘徊駐飛錫忽思爭道畫平沙獨笑無言心有適藹藹京城在九天貴游豪士足華筵此時一行出人意賭取聲名不要錢","collection":"","collectiondesc":"","poemindex":38},{"author":"劉禹錫","charstyle":"古體詩","id":60926,"chapter":"卷三十八","chapternum":38,"title":"送鴻舉師遊江西〈并引〉","titledesc":"始予謫朗州爾時是師振麻衣斐然而前持文篇以為僧䞇唧唧而清如蟲吟秋自然之響無有假合有足佳者故為賦二章以聲之距今年遇於建平赤髭益蕃文思益深而内外學益富既訊已探祴中出前所與詩閲之紙勞墨瘁與我同來因思夫苒苒之光渾渾之輪時而言有初中後之分日而言有今昨明之稱身而言有幼壯艾之期乃至一謦欬一彈指中際皆具何必求三生以異身耶然而視予之文者昔與今有莛楹之别視予之書昔與今有鈞石之懸視予之仕昔與今有唯阿之差耳豈有工拙之數存乎其間哉盖可勉而進者與日月而至矣彼儻來外物雖日月無能至焉是歳師告予遊江西復為賦七言以為遊地耳","content":"禪客學禪兼學文出山初似無心雲從風卷舒來何處繚繞巴山不得去山川古寺好閒居讀盡龍王宫裏書使君灘頭㨂石硯白帝城邊尋野蔬忽然登髙心瞥起又欲浮杯信流水烟波浩淼魚鳥情東去三千三百里荆門峽斷無盤渦湘平漢濶清光多廬山霧開見瀑布西江月淨聞漁歌鍾陵八郡多名守半是西方社中友與師相見便談空想得髙齋獅子吼","collection":"","collectiondesc":"","poemindex":39},{"author":"劉禹錫","charstyle":"古體詩","id":60927,"chapter":"卷三十八","chapternum":38,"title":"三鄉驛樓伏覩玄宗望女几山詩小臣斐然有感","titledesc":"","content":"開元天子萬事足唯惜當時光景促三鄉陌上望仙山歸作霓裳羽衣曲仙心從此在瑤池三清八境相追隨天上忽乘白雲去世間空有秋風詞〈沈存中曰禹錫霓裳羽衣曲云三鄉陌上望仙山歸作霓裳羽衣曲又王建詩云聽風聴水作霓裳樂天詩注云開元中西凉府節度使楊敬述造鄭嵎津陽門詩注云葉法善嘗引上入月宫聞仙樂及上歸但記其半遂于笛中冩之㑹西凉府都督楊敬述進婆羅門曲與聲調相符遂以月中所聞為散序用敬述所進為其腔而名霓裳羽衣曲説各不同今蒲州逍遙樓楣上有唐人横書類梵字相傳是霓裳譜字訓不通莫知是非或謂今燕都有獻仙音曲乃其遺聲然霓裳本謂之道調法曲今獻仙音乃小石調耳未知孰是〉","collection":"","collectiondesc":"","poemindex":40},{"author":"劉禹錫","charstyle":"古體詩","id":60928,"chapter":"卷三十八","chapternum":38,"title":"武昌老人説笛歌","titledesc":"","content":"武昌老人七十餘手把庾令相問書自言少小學吹笛早事曹王曾賞激往年鎭戍到蘄州楚山蕭蕭笛竹秋當時買材恣搜索典却身上烏貂裘古苔蒼蒼封老節石上孤生飽風雪商聲五音隨指發水中龍應行雲絶曾將黄鶴樓上吹一聲占盡秋江月如今老去語尤遲音韻髙低耳不知氣力已微心尚在時時一曲夢中吹","collection":"","collectiondesc":"","poemindex":41},{"author":"劉禹錫","charstyle":"古體詩","id":60929,"chapter":"卷三十八","chapternum":38,"title":"西山蘭若試茶歌","titledesc":"","content":"山僧後簷茶數叢春來映竹抽新茸宛然為客振衣起自傍芳叢摘鷹觜斯須炒成滿室香便酌砌下金沙水驟雨松聲入鼎來白雲滿盌花徘徊悠揚噴鼻宿酲散清峭徹骨煩襟開陽崖陰嶺各殊氣未若竹下莓苔地炎帝雖嘗未解煎桐君有籙那知味新芽連拳半未舒自摘至煎俄頃餘木蘭霑露香微似瑤草臨波色不如僧言靈味宜幽寂采采翹英為嘉客不辭緘封寄郡齋甎井銅爐損標格何況蒙山顧渚春白泥赤印走風塵欲知花乳清冷味須是眠雲跂石人","collection":"","collectiondesc":"","poemindex":42},{"author":"劉禹錫","charstyle":"古體詩","id":60930,"chapter":"卷三十八","chapternum":38,"title":"平蔡州三首","titledesc":"","content":"九衢車馬渾渾流使臣來獻淮西囚四夷聞風失匕箸天子受賀登髙樓妖童擢髮不足數血汚城西一抔土南風無火楚澤閒夜行不鎖穆陵闗策勲禮畢天下泰猛士按劍看常山〈時惟常山不庭〉","collection":"","collectiondesc":"","poemindex":43},{"author":"劉禹錫","charstyle":"古體詩","id":60931,"chapter":"卷三十八","chapternum":38,"title":"平蔡州三首","titledesc":"","content":"蔡州城中衆心死妖星夜落照壕水漢家飛將下天来馬箠一揮門洞開賊徒奔騰望旗拜有若羣蟄驚春雷狂童面縛登檻車太白夭矯垂㨗書相公從容来鎭撫常侍郊迎負文弩西人歸業閭里閒小兒跳踉健兒舞","collection":"","collectiondesc":"","poemindex":44},{"author":"劉禹錫","charstyle":"古體詩","id":60932,"chapter":"卷三十八","chapternum":38,"title":"平蔡州三首","titledesc":"","content":"汝南晨雞喔喔鳴城頭鼓角音和平路傍老人憶舊事相與感激皆涕零老人收泣前致辭官軍入城人不知忽驚元和十二載喜見天寳承平時〈紀事云夢得曰桞八駁韓十八平淮西碑云左餐右粥何如我平淮西雅云仰父俯子韓碑兼有帽子使我為之便説用兵伐叛矣韓碑桞雅各有所長余詩有云城中晨雞喔喔鳴城中鼓角聲和平羙愬之入蔡城也須㬰之間賊無覺者又落句云忽驚元和十二載重見天寳昇平時以見平淮之年云〉","collection":"","collectiondesc":"","poemindex":45},{"author":"劉禹錫","charstyle":"古體詩","id":60933,"chapter":"卷三十八","chapternum":38,"title":"聚蚊謠","titledesc":"","content":"沉沉夏夜蘭臺開飛蚊伺暗聲如雷嘈然歘起初駭聴殷殷若自南山來喧騰鼓舞喜昏黒昧者不分聰者惑露花滴瀝月上天利嘴迎人着不得我軀七尺爾如芒我孤爾衆能我傷天生有時不可遏為爾設幄潛匡牀清商一来秋日曉羞爾微形飼丹鳥","collection":"","collectiondesc":"","poemindex":46},{"author":"劉禹錫","charstyle":"古體詩","id":60934,"chapter":"卷三十八","chapternum":38,"title":"百舌吟","titledesc":"","content":"曉星寥落春雲低初聞百舌間闗啼花樹滿空迷處所搖動繁英墜紅雨笙簧百囀音韻多黄鸝呑聲燕無語東方朝日遲遲升迎風弄影如自矜數聲不盡又飛去何許相逢緑楊路綿蠻宛轉似娱人一心百舌何紛紛酡顔俠少停歌聴墜珥妖姬和睡聞可憐光景何時盡誰能低回避鷹隼廷尉張羅自不闗潘郎挾彈無情損天生羽族爾何微舌端萬變乘春暉南方朱鳥一朝見索莫無言蒿下飛","collection":"","collectiondesc":"","poemindex":47},{"author":"劉禹錫","charstyle":"古體詩","id":60935,"chapter":"卷三十八","chapternum":38,"title":"飛鳶操","titledesc":"","content":"鳶飛杳杳青雲裏鳶鳴蕭蕭風四起旗尾飄揚勢漸髙箭頭砉劃聲相似長空悠悠霽日懸六翮不動凝風煙遊鵾翔雁出其下慶雲清景相回旋忽聞饑烏一噪聚瞥下雲中爭腐鼠騰音礪吻相喧呼仰天大嚇疑鵷雛畏人避夫投髙處俛吻無聲猶屢顧青鳥自愛玉山禾仙禽徒貴華亭露樸𣙙危巢向暮時毰毸飽腹蹲枯枝遊童挾彈一麾肘臆碎羽分人不悲天生衆禽各有類威鳯文章在仁義鷹隼儀形螻蟻心雖能戾天何足貴","collection":"","collectiondesc":"","poemindex":48},{"author":"劉禹錫","charstyle":"古體詩","id":60936,"chapter":"卷三十八","chapternum":38,"title":"秋螢引","titledesc":"","content":"漢陵秦苑遙蒼蒼陳根腐葉秋螢光夜空寂寥金氣淨千門九陌飛悠揚紛綸暉映互明滅金爐星噴鐙花發露華洗濯清風吹低昂不定招搖垂髙麗罘罳照珠網斜厯璇題舞羅幌曝衣樓上拂香帬承露臺前轉仙掌槐市諸生夜讀書北窓分明辨魯魚行子東山起征思郎中騎省悲秋氣銅雀人歸自入簾長門帳開來照淚誰言向晦常自明兒童走步嬌女爭天生有光非自衒逺近低昂暗中見撮蚊妖鳥亦夜起翅如車輪而已矣","collection":"","collectiondesc":"","poemindex":49},{"author":"劉禹錫","charstyle":"古體詩","id":60937,"chapter":"卷三十八","chapternum":38,"title":"傷秦姝行〈并引〉","titledesc":"河南房開士前為虞部郎中為余言曰我得善箏人於長安懐逺里其後開士為赤縣牧容州求國工而誨之藝工而夭今年開士遺余新詩有悼佳人之句顧余知所自也惜其有良技獲所從而不克久乃為傷詞以貽開士","content":"長安二月花滿城插花女兒彈銀箏南宫仙郎下朝晚回頭駐馬聞新聲馬蹄逶遲心蕩漾髙樓已逺猶頻望此時意重千金輕鳥傳消息紺輪迎芳筵銀燭一相見淺笑低鬟初目成蜀絃錚鏦指如玉皇帝弟子韋家曲青牛文梓赤金簧玫瑰寳柱秋雁行歛蛾收袂凝清光抽絃緩調怨且長八鸞鏘鏘渡銀漢九雛威鳯鳴朝陽曲終韻盡意不足情思悄絶愁空堂從郎鎭南别城闕樓船里曲瀟湘月馮夷蹁躚舞緑波鮫人出聴停綃梭北池含烟瑤草短萬松亭下清風滿秦聲一曲此時聞嶺泉嗚咽腸堪斷來自長陵小市東蕣華零落瘴江風侍兒掩泣收銀甲鸚鵡不言愁玉籠博山爐中香自滅鏡奩塵暗同心結從此東山非昔遊長嗟人與絃俱絶","collection":"","collectiondesc":"","poemindex":50},{"author":"劉禹錫","charstyle":"古體詩","id":60938,"chapter":"卷三十八","chapternum":38,"title":"採菱行〈并引〉","titledesc":"武陵俗事採菱歲秋矣有女郎盛遊於馬湖薄言採之歸以御客古有採菱曲傳其詞故賦之以俟採詩者","content":"白馬湖平秋日光紫菱如錦綵鴛翔蕩舟遊女滿中央採菱不顧馬上郎爭多逐勝紛相向時轉蘭橈破輕浪長鬟弱袂動參差釵影釧文浮蕩漾笑語哇咬顧晚暉蓼花縁岸扣舷歸歸來共到市橋步野蔓繫船萍滿衣家家竹樓臨廣陌下有連檣多估客攜觴薦芰夜經過醉踏大隄相應歌屈平祠下沅江水月照寒波白煙起一曲南音此地聞長安北望三千里","collection":"","collectiondesc":"","poemindex":51},{"author":"劉禹錫","charstyle":"古體詩","id":60939,"chapter":"卷三十八","chapternum":38,"title":"憶春草","titledesc":"","content":"憶春草處處多情洛陽道金谷園中見日遲銅駝陌上迎風早河南大尹頻出難只將池塘十步看府門閉後滿街月㡬處遊人草頭歇館娃宫外姑蘇臺鬱鬱芊芊撥不開無風自偃君知否西子裙裾曾拂来","collection":"","collectiondesc":"","poemindex":52},{"author":"劉禹錫","charstyle":"古體詩","id":60940,"chapter":"卷三十八","chapternum":38,"title":"樂天寄憶舊遊因作報白君以答","titledesc":"","content":"報白君别來歳度江南春江南春色何處好燕子雙飛故宫道春城三百七十橋夾㟁朱樓隔桞條丫頭小兒蕩畫槳長袂女郎簮翠翹郡齋北軒卷羅幕碧池逶迤繞畫閣池邊緑竹桃李花花下舞筵鋪錦霞吴娃足情言語黠越客有酒巾冠斜坐中皆言白太守不負風光向杯酒酒酣襞箋飛逸韻至今傳在人人口報白君相思空望嵩丘雲其奈錢塘蘇小小憶君淚㸃石榴裙〈白君在城近自洛歸錢塘〉","collection":"","collectiondesc":"","poemindex":53},{"author":"劉禹錫","charstyle":"古體詩","id":60941,"chapter":"卷三十八","chapternum":38,"title":"唐侍郎寄遊道林嶽麓二寺詩并沈中丞姚員外所和見徵繼作","titledesc":"","content":"湘西古刹雙蹲蹲羣峰朝拱如駿奔青松步障深五里龍宫闇闇神為閽髙殿呀然壓蒼巘俯瞰長江疑欲呑橘洲泛浮金實動水郭繚繞朱樓鶱語餘百響入天籟衆奇引步輕翩翻泉清石布似棋子蘿宻鳥韻如簧言迴廊架險髙且曲新徑穿林明復昏淺流忽濁山獸過古木半空天火痕星使雙飛出禁垣元侯餞之遊石門紫髯翼從紅袖舞竹風松雪香温黁逺持青瑣照巫峽一戛驚斷三聲猿靈山㑹中身不預吟想峭絶愁精魂恨無黄金千萬餅布地買取為丘園","collection":"","collectiondesc":"","poemindex":54},{"author":"劉禹錫","charstyle":"古體詩","id":60942,"chapter":"卷三十八","chapternum":38,"title":"和牛相公南溪醉歌見寄","titledesc":"","content":"脱屣將相守冲謙唯於山水獨不廉枕伊背洛得勝地鳴臯少室来軒詹相形靣勢默指畫言下變化隨顧瞻清池曲榭人所致野趣幽芳天與添有時轉入潭島間珍木如幄藤為簾忽然便有江湖思沙礫平淺草纖纖怪石釣出大湖底珠樹移自天台尖崇蘭迎風緑泛艶坼蓮含露紅䄡修廊架空逺岫入弱桞覆檻流波霑渚蒲抽芽劍脊動岸荻迸笋錐頭銛攜觴命侣極永日此會雖數心無厭人皆置莊身不到富貴難與逍遙兼唯君出處得自在決就放曠辭炎炎座賓盡歡恣談謔愧我掉頭還奮髯能令商於多病客亦覺自適非沈潛","collection":"","collectiondesc":"","poemindex":55},{"author":"劉禹錫","charstyle":"古體詩","id":60943,"chapter":"卷三十八","chapternum":38,"title":"吐綬鳥詞〈并序〉","titledesc":"滑州牧尚書李公以吐綬鳥詞見示兼命繼聲葢尚書前為御史時所作有翰林二學士同賦之今所謂追和也鳥之所異具於首篇","content":"越山有鳥翔寥廓嗉中天綬光若若越人偶見而竒之因名吐綬江南知四明天姥神仙地朱鳥星精鍾異氣赤玉彫成彪炳毛紅綃剪出玲瓏翅湖煙始開山日髙迎風吐綬盤花絛臨波似染瑯琊草映葉疑開阿母桃花紅草緑人間事未若靈禽自然貴鶴吐明珠暫報恩鵲銜金印空為瑞春和秋霽野花開翫景尋芳處處来翠幕雕籠非所慕珠丸柘彈莫相猜棲月啼煙凌縹緲髙林先見金霞曉三山仙路寄遙情刷羽揚翹欲上征不學碧雞依井絡願隨青鳥向層城太液池中有黄鵠憐君長在花枝宿如何一借羊角風來聽簫韶九成曲","collection":"","collectiondesc":"","poemindex":56},{"author":"劉禹錫","charstyle":"古體詩","id":60944,"chapter":"卷三十八","chapternum":38,"title":"城西行","titledesc":"","content":"城西簇簇三叛族叛者為誰蔡吳蜀中使提刀出禁来九衢車馬轟如雷臨行與酒杯未覆讐家白官先請肉守吏能然董卓臍饑烏來覘桓元目城西人散泰街平雨洗血痕春草生","collection":"","collectiondesc":"","poemindex":57},{"author":"劉禹錫","charstyle":"古體詩","id":60945,"chapter":"卷三十八","chapternum":38,"title":"平齊行二首","titledesc":"","content":"烽塵昔起薊北門河南地屬平盧軍貂裘代馬繞東嶽嶧陽孤桐削為角地形十二虜意驕恩澤含容厯四朝魯人皆解帶弓箭齊人不復聞簫韶今朝天子聖神武手握玄符平九土初哀狂童襲故事文告不來方震怒去秋詔下誅東平官軍四合猶嬰城春來羣鳥噪且驚氣如壊山墮其庭牙門大將有劉生夜半射落欃槍星帳中虜血流滿地門外三軍撫連臂驛騎函首過黄河城中無賊天氣和朝廷侍郎來慰撫耕夫滿野行人歌","collection":"","collectiondesc":"","poemindex":58},{"author":"劉禹錫","charstyle":"古體詩","id":60946,"chapter":"卷三十八","chapternum":38,"title":"平齊行二首","titledesc":"","content":"泰山沈㓂六十年旅祭不享生愁烟今逢聖君欲封禪神使陰兵來助戰妖氛掃盡河水清日觀杲杲慶雲見開元皇帝東封時百神受職爭奔馳千鈞猛簴順流下洪波涵淡浮熊羆侍臣燕公秉文筆玉簡告天無愧詞當今睿孫承聖祖岳神望幸河宗舞青門大道屬車塵共侍葳㽔翠華舉","collection":"","collectiondesc":"","poemindex":59}]