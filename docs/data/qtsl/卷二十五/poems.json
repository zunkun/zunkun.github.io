[{"author":"杜甫","charstyle":"古體詩","content":"絶代有佳人幽居在空谷自云良家子零落依草木闗中昔䘮敗兄弟遭殺戮官髙何足論不得收骨肉世情惡衰歇萬事隨轉燭夫壻輕薄兒新人已如玉合婚尚知時鴛鴦不獨宿但見新人笑那聞舊人哭在山泉水清出山泉水濁侍婢賣珠迴牽蘿補茅屋摘花不插髪采柏動盈掬天寒翠袖薄日暮倚脩竹","id":59721,"chapter":"卷二十五","chapternum":25,"title":"佳人","titledesc":"","collection":"","collectiondesc":"","poemindex":1},{"author":"杜甫","charstyle":"古體詩","content":"昔謁華盖君深求洞宫脚玉棺已上天白日亦寂寞暮昇艮岑頂巾几猶未却弟子四五人入来淚俱落余時遊名山發軔在逺壑良覿違夙願含凄向寥廓林昏罷幽磬竟夜伏石閣王喬下天壇微月映皓鶴晨溪嚮虚駃歸徑行已昨豈辭青鞋胝悵望金匕藥東䝉赴舊隠尚憶同志樂伏事董先生於今獨蕭索胡為客關塞道意久衰薄妻子亦何人丹砂負前諾雖悲鬒髪變未憂筋力弱扶藜望清秋有興入廬霍","id":59722,"chapter":"卷二十五","chapternum":25,"title":"昔遊","titledesc":"","collection":"","collectiondesc":"","poemindex":2},{"author":"杜甫","charstyle":"古體詩","content":"出郭眄細岑披榛得微路溪行一流水曲折方屢渡賛公湯休徒好靜心迹素昨枉霞上作盛論巖中趣怡然共攜手恣意同逺步捫蘿澁先登陟巘眩反顧要求陽岡煖苦陟陰嶺沍惆悵老大藤沈吟屈蟠樹卜居意未展杖筞迴且暮層巔餘落日草蔓已多露","id":59723,"chapter":"卷二十五","chapternum":25,"title":"西枝村尋置草堂地夜宿賛公土室","titledesc":"","collection":"","collectiondesc":"","poemindex":3},{"author":"杜甫","charstyle":"古體詩","content":"天寒鳥已歸月出人更靜土室延白光松門耿疎影躋攀倦日短語樂寄夜永明燃林中薪暗汲石底井大師京國舊徳業天機秉從來支許遊興趣江湖迥數奇謫關塞道廣存箕潁何知戎馬間忽接塵事屛幽尋豈一路逺色有諸嶺晨光稍曚曨更越西南頂","id":59724,"chapter":"卷二十五","chapternum":25,"title":"西枝村尋置草堂地夜宿賛公土室","titledesc":"","collection":"","collectiondesc":"","poemindex":4},{"author":"杜甫","charstyle":"古體詩","content":"一昨陪錫杖卜隣南山幽年侵腰脚衰未便隂崖秋重岡北面起竟日陽光留茅屋買兼土斯焉心所求近聞西枝西有谷杉桼稠亭午頗和暖石田又足収當期塞雨乾宿昔齒疾瘳徘徊虎穴上面勢龍泓頭柴荆具茶茗逕路通林丘與子成二老来往亦風流","id":59725,"chapter":"卷二十五","chapternum":25,"title":"寄賛上人","titledesc":"","collection":"","collectiondesc":"","poemindex":5},{"author":"杜甫","charstyle":"古體詩","content":"死别已吞聲，生别常惻惻。\n江南瘴癘地，逐客無消息。\n故人入我夢，明我長相憶。\n恐非平生魂，路逺不可測。\n魂來楓葉青，魂返關塞黒。\n君今在羅網，何以有羽翼。\n落月滿屋梁，猶疑照顔色。\n水深波浪濶，無使蛟龍得。\n","id":59726,"chapter":"卷二十五","chapternum":25,"title":"夢李白","titledesc":"","collection":"","collectiondesc":"","poemindex":6},{"author":"杜甫","charstyle":"古體詩","content":"浮雲終日行，遊子久不至。\n三夜頻夢君，情親見君意。\n告歸常局促，苦道来不易。\n江湖多風波，舟楫恐失墜。\n出門搔白首，苦負生平志。\n冠盖滿京華，斯人獨憔悴。\n孰云網恢恢，將老身反累。\n千秋萬嵗名，寂寞身後事。\n","id":59727,"chapter":"卷二十五","chapternum":25,"title":"夢李白","titledesc":"","collection":"","collectiondesc":"","poemindex":7},{"author":"杜甫","charstyle":"古體詩","content":"天台隔三江風浪無晨暮鄭公縱得歸老病不識路昔如水上鷗今如罝中兔性命由他人悲辛但狂顧山鬼獨一脚蝮虵長如樹呼號傍孤城嵗月誰與度從来禦魑魅多為才名悮夫子嵇阮流更被時俗惡海隅微小吏眼暗髪垂素黄帽映青袍非供折腰具平生一杯酒見我故人遇相望無所成乾坤莽迴互","id":59728,"chapter":"卷二十五","chapternum":25,"title":"有懐台州鄭十八司戸","titledesc":"","collection":"","collectiondesc":"","poemindex":8},{"author":"杜甫","charstyle":"古體詩","content":"蟄龍三冬卧老鶴萬里心昔時賢俊人未遇猶視今嵇康不得死孔明有知音又如壠厎松用捨在所尋大哉霜雪幹嵗久爲枯林","id":59729,"chapter":"卷二十五","chapternum":25,"title":"遣興","titledesc":"","collection":"","collectiondesc":"","poemindex":9},{"author":"杜甫","charstyle":"古體詩","content":"昔者龎徳公未曾入州府襄陽耆舊間處士節獨苦豈無濟時策終竟畏羅罟林茂鳥有歸水深魚知聚舉家依鹿門劉表焉得取","id":59730,"chapter":"卷二十五","chapternum":25,"title":"遣興","titledesc":"","collection":"","collectiondesc":"","poemindex":10},{"author":"杜甫","charstyle":"古體詩","content":"朔風飄胡雁，慘澹帶砂礫。\n長林何蕭蕭，秋草萋更碧。\n北里富薫天，髙樓夜吹笛。\n焉知南隣客，九月猶絺綌。\n","id":59731,"chapter":"卷二十五","chapternum":25,"title":"遣興","titledesc":"","collection":"","collectiondesc":"","poemindex":11},{"author":"杜甫","charstyle":"古體詩","content":"長陵鋭頭兒，出獵待明發。\n騂弓金爪鏑，白馬蹴微雪。\n未知所馳逐，但見暮光滅。\n歸來懸兩狼，門戸有旌節。\n","id":59732,"chapter":"卷二十五","chapternum":25,"title":"遣興","titledesc":"","collection":"","collectiondesc":"","poemindex":12},{"author":"杜甫","charstyle":"古體詩","content":"漆有用而割，膏以明自煎。\n蘭摧白露下，桂折秋風前。\n府中羅舊尹，沙道尚依然。\n赫赫蕭京兆，今爲時所憐。\n","id":59733,"chapter":"卷二十五","chapternum":25,"title":"遣興","titledesc":"","collection":"","collectiondesc":"","poemindex":13},{"author":"杜甫","charstyle":"古體詩","content":"猛虎憑其威，往往遭急縛。\n雷吼徒咆哮，枝橕已在脚。\n忽看皮寢處，無復睛閃爍。\n人有甚於斯，足以勸元惡。\n","id":59734,"chapter":"卷二十五","chapternum":25,"title":"遣興","titledesc":"","collection":"","collectiondesc":"","poemindex":14},{"author":"杜甫","charstyle":"古體詩","content":"天用莫如龍，有時繫扶桑。\n頓轡海徒涌，神人身更長。\n性命茍不存，英雄徒自強。\n吞聲勿復道，真宰意茫茫。\n","id":59735,"chapter":"卷二十五","chapternum":25,"title":"遣興","titledesc":"","collection":"","collectiondesc":"","poemindex":15},{"author":"杜甫","charstyle":"古體詩","content":"地用莫如馬，無良復誰記。\n此日千里鳴，追風可君意。\n君看渥洼種，態與駑駘異。\n不雜蹄齧間，逍遥有能事。\n","id":59736,"chapter":"卷二十五","chapternum":25,"title":"遣興","titledesc":"","collection":"","collectiondesc":"","poemindex":16},{"author":"杜甫","charstyle":"古體詩","content":"陶潛避俗翁，未必能達道。\n觀其著詩集，頗亦恨枯槁。\n達生豈自足，黙識盖不早。\n有子賢與愚，何其掛懐抱。\n","id":59737,"chapter":"卷二十五","chapternum":25,"title":"遣興","titledesc":"","collection":"","collectiondesc":"","poemindex":17},{"author":"杜甫","charstyle":"古體詩","content":"賀公雅吳語，在位常清狂。\n上疏乞骸骨，黄冠歸故鄉。\n爽氣不可致，斯人今則亡。\n山陰一茅宇，江海日凄凉。\n","id":59738,"chapter":"卷二十五","chapternum":25,"title":"遣興","titledesc":"","collection":"","collectiondesc":"","poemindex":18},{"author":"杜甫","charstyle":"古體詩","content":"吾憐孟浩然，裋褐即長夜。\n賦詩何必多，往往凌鮑謝。\n清江空舊魚，春雨餘甘蔗。\n每望東南雲，令人幾悲吒。\n","id":59739,"chapter":"卷二十五","chapternum":25,"title":"遣興","titledesc":"","collection":"","collectiondesc":"","poemindex":19},{"author":"杜甫","charstyle":"古體詩","content":"戚戚去故里，悠悠赴交河。\n公家有程期，亡命嬰禍羅。\n君已富土境，開邊一何多。\n棄絶父母恩，吞聲行負戈。\n","id":59740,"chapter":"卷二十五","chapternum":25,"title":"前出塞","titledesc":"","collection":"","collectiondesc":"","poemindex":20},{"author":"杜甫","charstyle":"古體詩","content":"出門日已逺，不受徒旅欺。\n骨肉恩豈斷，男兒死無時。\n走馬脱轡頭，手中挑青絲。\n㨗下萬仭岡，俯身試搴旗。\n","id":59741,"chapter":"卷二十五","chapternum":25,"title":"前出塞","titledesc":"","collection":"","collectiondesc":"","poemindex":21},{"author":"杜甫","charstyle":"古體詩","content":"磨刀嗚咽水，水赤刃傷手。\n欲輕斷腸聲，心緒亂已久。\n丈夫誓許國，憤惋復何有。\n功名圗麒麟，戰骨當速朽。\n","id":59742,"chapter":"卷二十五","chapternum":25,"title":"前出塞","titledesc":"","collection":"","collectiondesc":"","poemindex":22},{"author":"杜甫","charstyle":"古體詩","content":"送徒既有長，逺戍亦有身。\n生死向前去，不勞吏怒嗔。\n路逢相識人，附書與六親。\n哀哉兩決絶，不復同苦辛。\n","id":59743,"chapter":"卷二十五","chapternum":25,"title":"前出塞","titledesc":"","collection":"","collectiondesc":"","poemindex":23},{"author":"杜甫","charstyle":"古體詩","content":"迢迢萬餘里，領我赴三軍。\n軍中異苦樂，主將寧盡聞。\n隔河見敵騎，倐忽數百羣。\n我始爲奴僕，幾時樹功勲。\n","id":59744,"chapter":"卷二十五","chapternum":25,"title":"前出塞","titledesc":"","collection":"","collectiondesc":"","poemindex":24},{"author":"杜甫","charstyle":"古體詩","content":"挽弓當挽强，用箭當用長。\n射人先射馬，擒賊先擒王。\n殺人亦有限，列國自有疆。\n茍能制侵陵，豈在多殺傷。\n","id":59745,"chapter":"卷二十五","chapternum":25,"title":"前出塞","titledesc":"","collection":"","collectiondesc":"","poemindex":25},{"author":"杜甫","charstyle":"古體詩","content":"驅馬天雨雪，軍行入髙山。\n逕危抱寒石，指落層氷間。\n已去漢月逺，何時築城還。\n浮雲暮南征，可望不可攀。\n","id":59746,"chapter":"卷二十五","chapternum":25,"title":"前出塞","titledesc":"","collection":"","collectiondesc":"","poemindex":26},{"author":"杜甫","charstyle":"古體詩","content":"單于冦我壘，百里風塵昏。\n雄劍四五動，彼軍爲我奔。\n擄其名王歸，繫頸授轅門。\n潛身備行列，一勝何足論。\n","id":59747,"chapter":"卷二十五","chapternum":25,"title":"前出塞","titledesc":"","collection":"","collectiondesc":"","poemindex":27},{"author":"杜甫","charstyle":"古體詩","content":"從軍十年餘，能無分寸功。\n衆人貴茍得，欲語羞雷同。\n中原有鬬爭，况在狄與戎。\n丈夫四方志，安可辭固窮〈箋曰前出塞爲徴秦隴之兵赴交河而作後出塞為徴東都之兵赴薊門而作也前則主上好武窮兵開邊故以從征苦樂之辭言之後則祿山逆莭既萌幽燕騷動而人主不悟卒有陷沒之禍假征戍者之辭以譏切之也〉。\n","id":59748,"chapter":"卷二十五","chapternum":25,"title":"前出塞","titledesc":"","collection":"","collectiondesc":"","poemindex":28},{"author":"杜甫","charstyle":"古體詩","content":"男兒生世間及壯當封侯戰伐有功業焉能守舊丘召募赴薊門軍動不可留千金買馬鞭百金裝刀頭閭里送我行親戚擁道周斑白居上列酒酣進庶羞少年别有贈含笑看吴鈎","id":59749,"chapter":"卷二十五","chapternum":25,"title":"後出塞","titledesc":"","collection":"","collectiondesc":"","poemindex":29},{"author":"杜甫","charstyle":"古體詩","content":"朝進東門營，暮上河陽橋。\n落日照大旗，馬鳴風蕭蕭。\n平沙列萬幕，部伍各見招。\n中天懸明月，令嚴夜寂寥。\n悲笳數聲動，壯士慘不驕。\n借問大將誰，恐是霍嫖姚。\n","id":59750,"chapter":"卷二十五","chapternum":25,"title":"後出塞","titledesc":"","collection":"","collectiondesc":"","poemindex":30},{"author":"杜甫","charstyle":"古體詩","content":"古人重守邊，今人重髙勲。\n豈知英雄主，出師亘長雲。\n六合已一家，四夷且孤軍。\n遂使貔虎士，奮身勇所聞。\n拔劍擊大荒，日收胡馬羣。\n誓開玄冥北，持以奉吾君。\n","id":59751,"chapter":"卷二十五","chapternum":25,"title":"後出塞","titledesc":"","collection":"","collectiondesc":"","poemindex":31},{"author":"杜甫","charstyle":"古體詩","content":"獻凱日繼踵，兩蕃靜無虞。\n漁陽豪俠地，擊鼓吹笙竽。\n雲帆轉遼海，粳稻来東吴。\n越羅與楚練，照耀輿臺軀。\n主將位益崇，氣驕凌上都。\n邊人不敢議，議者死路衢。\n","id":59752,"chapter":"卷二十五","chapternum":25,"title":"後出塞","titledesc":"","collection":"","collectiondesc":"","poemindex":32},{"author":"杜甫","charstyle":"古體詩","content":"我本良家子，出師亦多門。\n將驕益愁思，身貴不足論。\n躍馬二十年，恐辜明主恩。\n坐見幽州騎，長驅河洛昏。\n中夜間道歸，故里但空村。\n惡名幸脫免，窮老無兒孫。\n","id":59753,"chapter":"卷二十五","chapternum":25,"title":"後出塞","titledesc":"","collection":"","collectiondesc":"","poemindex":33},{"author":"杜甫","charstyle":"古體詩","content":"百川日東流客去亦不息我生苦飄蕩何時有終極賛公釋門老放逐来上國還為世塵嬰頗帶顦顇色楊枝晨在手豆子雨已熟是身如浮雲安可限南北異縣逢舊友初忻寫胸臆天長關塞寒嵗暮饑凍逼野風吹征衣欲别向曛黑馬嘶思故櫪歸鳥盡斂翼古來聚散地宿昔長荆棘相看俱衰年出處各努力","id":59754,"chapter":"卷二十五","chapternum":25,"title":"别賛上人","titledesc":"","collection":"","collectiondesc":"","poemindex":34},{"author":"杜甫","charstyle":"古體詩","content":"青溪合冥寞神物有顯晦龍依積水蟠窟壓萬丈内跼步凌垠堮側身下煙靄前臨洪濤寛却立蒼石大山危一徑盡崖絶兩壁對削成根虚無倒影垂澹瀩黑如灣澴厎清見光炯碎孤雲倒來深飛鳥不在外髙蘿成帷幄寒木累旌斾逺川曲通流嵌竇潛洩瀨造幽無人境發興自我輩告歸遺恨多將老斯遊最閉藏脩鱗蟄出入巨石礙何事暑天過快意風雨㑹","id":59755,"chapter":"卷二十五","chapternum":25,"title":"萬丈潭〈同谷縣作〉","titledesc":"","collection":"","collectiondesc":"","poemindex":35},{"author":"杜甫","charstyle":"古體詩","content":"我衰更懶拙生事不自謀無食問樂土無衣思南州漢源十月交天氣涼如秋草木未黃落况聞山水幽栗亭名更佳下有良田疇充腸多薯蕷崖蜜亦易求密竹復冬筍清池可方舟雖傷旅寓逺庶遂平生遊此邦俯要衝實恐人事稠應接非本性登臨未銷憂谿谷無異石塞田始微收豈復慰老夫惘然難久留日色隠孤戍烏啼滿城頭中宵驅車去飲馬寒塘流磊落星月髙蒼茫雲霧浮大哉乾坤内吾道長悠悠","id":59756,"chapter":"卷二十五","chapternum":25,"title":"發秦州〈乾元二年自秦州赴同谷縣紀行十二首〉","titledesc":"","collection":"","collectiondesc":"","poemindex":36},{"author":"杜甫","charstyle":"古體詩","content":"天寒霜雪繁，遊子有所之。\n豈但嵗月暮，重来未有期。\n晨發赤谷亭，險艱方自兹。\n亂石無改轍，我車已載脂。\n山深苦多風，落日童稚饑。\n悄然村墟迥，煙火何由追。\n貧病轉零落，故鄉不可思。\n常恐道路死，永為髙人嗤。\n","id":59757,"chapter":"卷二十五","chapternum":25,"title":"赤谷","titledesc":"","collection":"","collectiondesc":"","poemindex":37},{"author":"杜甫","charstyle":"古體詩","content":"山風吹遊子，縹緲乘險絶。\n硤形藏堂隍，壁色立積鐵。\n徑摩穹蒼蟠，石與厚地裂。\n修纖無垠竹，嵌空太始雪。\n威遲哀壑底，徒旅慘不悅。\n水寒長氷横，我馬骨正折。\n生涯抵弧矢，盜賊殊未滅。\n飄蓬踰三年，迴首肝肺熱。\n","id":59758,"chapter":"卷二十五","chapternum":25,"title":"鐵堂峽","titledesc":"","collection":"","collectiondesc":"","poemindex":38},{"author":"杜甫","charstyle":"古體詩","content":"鹵中草木白，青者官鹽煙。\n官作既有程，煮鹽煙在川。\n汲井嵗榾榾，出車日連連。\n自公斗三百，轉致斛六千。\n君子慎止足，小人苦喧闐。\n我何良歎嗟，物理固自然。\n","id":59759,"chapter":"卷二十五","chapternum":25,"title":"鹽井","titledesc":"","collection":"","collectiondesc":"","poemindex":39},{"author":"杜甫","charstyle":"古體詩","content":"行邁日悄悄，山谷勢多端。\n雲門轉絶岸，積阻霾天寒。\n寒硤不可度，我實衣裳單。\n况當仲冬交，泝沿増波瀾。\n野人尋煙語，行子傍水餐。\n此生免荷殳，未敢辭路難。\n","id":59760,"chapter":"卷二十五","chapternum":25,"title":"寒硤","titledesc":"","collection":"","collectiondesc":"","poemindex":40},{"author":"杜甫","charstyle":"古體詩","content":"身危適他州，勉強終勞苦。\n神傷山行深，愁破崖寺古。\n嬋姢碧鮮淨，蕭摵寒籜聚。\n回回山根水，冉冉松上雨。\n洩雲䝉清晨，初日翳復吐。\n朱甍半光炯，戸牖粲可數。\n拄策忘前期，出蘿已亭午。\n㝠冥子規叫，微徑不復取。\n","id":59761,"chapter":"卷二十五","chapternum":25,"title":"法鏡寺","titledesc":"","collection":"","collectiondesc":"","poemindex":41},{"author":"杜甫","charstyle":"古體詩","content":"塞外苦厭山南行道彌惡岡巒相經亘雲水氣參錯林迥硤角來天窄壁面削磎西五里石奮怒向我落仰看日車側俯恐坤軸弱魑魅嘯有風霜霰浩漠漠昨憶踰隴坂髙秋視吳岳東笑蓮華卑北知崆峒薄超然侔壯觀已謂殷寥廓突兀猶趁人及兹歎冥寞","id":59762,"chapter":"卷二十五","chapternum":25,"title":"青陽峽","titledesc":"","collection":"","collectiondesc":"","poemindex":42},{"author":"杜甫","charstyle":"古體詩","content":"細泉兼輕氷，沮洳棧道濕。\n不辭辛苦行，迫此短景急。\n石門雪雲隘，古鎮峯巒集。\n旌竿暮慘澹，風水白刃澁。\n胡馬屯成臯，防虞此何及。\n嗟爾逺戍人，山寒夜中泣。\n","id":59763,"chapter":"卷二十五","chapternum":25,"title":"龍門鎮","titledesc":"","collection":"","collectiondesc":"","poemindex":43},{"author":"杜甫","charstyle":"古體詩","content":"熊羆咆我東，虎豹號我西。\n我後鬼長嘯，我前狨又啼。\n天寒昬無日，山逺道路迷。\n驅車石龕下，仲冬見虹蜺。\n伐竹者誰子，悲歌上雲梯。\n爲官採美箭，五嵗供梁齊。\n苦云直簳盡，無以充提攜。\n奈何漁陽騎，颯颯驚蒸黎。\n","id":59764,"chapter":"卷二十五","chapternum":25,"title":"石龕","titledesc":"","collection":"","collectiondesc":"","poemindex":44},{"author":"杜甫","charstyle":"古體詩","content":"連峯積長陰，白日逓隠見。\n颼颼林響交，慘慘石狀變。\n山分積草嶺，路異明水縣。\n旅泊吾道窮，衰年嵗時倦。\n卜居尚百里，休駕投諸彦。\n邑有佳主人，情如已㑹面。\n来書語絶妙，逺客驚深眷。\n食蕨不願餘，茅茨眼中見。\n","id":59765,"chapter":"卷二十五","chapternum":25,"title":"積草嶺","titledesc":"","collection":"","collectiondesc":"","poemindex":45},{"author":"杜甫","charstyle":"古體詩","content":"朝行青泥上，暮在青泥中。\n泥濘非一時，版築勞人功。\n不畏道途永，乃將汩沒同。\n白馬為鐵驪，小兒成老翁。\n哀猿透却墜，死鹿力所窮。\n寄語北來人，後來莫匆匆。\n","id":59766,"chapter":"卷二十五","chapternum":25,"title":"泥功山","titledesc":"","collection":"","collectiondesc":"","poemindex":46},{"author":"杜甫","charstyle":"古體詩","content":"亭亭鳳凰臺北對西康州西伯今寂寞鳳聲亦悠悠山峻路絶蹤石林氣髙浮安得萬丈梯為君上上頭恐有無母雛飢寒日啾啾我能剖心出飲啄慰孤愁心以當竹實炯然無外求血以當醴泉豈徒比清流所重王者瑞敢辭微命休坐看綵翮長舉意八極周自天銜瑞圗飛下十二樓圖以奉至尊鳳以垂鴻猷再光中興業一洗蒼生憂深衷正為此羣盜何淹留","id":59767,"chapter":"卷二十五","chapternum":25,"title":"鳳凰臺","titledesc":"","collection":"","collectiondesc":"","poemindex":47},{"author":"杜甫","charstyle":"古體詩","content":"賢有不黔突聖有不煖席况我飢愚人焉能尚安宅始來兹山中休駕喜地僻奈何迫物累一嵗四行役忡忡去絶境杳杳更逺適停驂龍潭雲迴首白崖石臨歧别數子握手淚再滴交情無舊深窮老多慘慼平生懶拙意偶值棲遁跡去住與願違仰慙林間翮","id":59768,"chapter":"卷二十五","chapternum":25,"title":"發同谷縣〈乾元二年十二月一日自隴右赴劒南紀行〉","titledesc":"","collection":"","collectiondesc":"","poemindex":48},{"author":"杜甫","charstyle":"古體詩","content":"首路栗亭西尚想鳳皇村季冬攜童稚辛苦赴蜀門南登木皮嶺艱險不易論汗流被我體祈寒為之暄逺岫爭輔佐千巖自崩奔始知五岳外别有他山尊仰干塞大眀俯入裂厚坤再聞虎豹鬬屢跼風水昏髙有廢閣道摧折如短轅下有冬青林石上走長根西崖特秀發煥若靈芝繁潤聚金碧氣清無沙土痕憶觀崑崙圗目擊玄圃存對此欲何適黙傷垂老魂","id":59769,"chapter":"卷二十五","chapternum":25,"title":"木皮嶺","titledesc":"","collection":"","collectiondesc":"","poemindex":49},{"author":"杜甫","charstyle":"古體詩","content":"畏途隨長江，渡口下絶岸。\n差池上舟楫，杳窕入雲漢。\n天寒荒野外，日暮中流半。\n我馬向北嘶，山猿飲相喚。\n水清石礧礧，沙白灘漫漫。\n迥然洗愁辛，多病一疎散。\n髙壁抵嶔崟，洪濤越凌亂。\n臨風獨迴首，攬轡復三歎。\n","id":59770,"chapter":"卷二十五","chapternum":25,"title":"白沙渡","titledesc":"","collection":"","collectiondesc":"","poemindex":50},{"author":"杜甫","charstyle":"古體詩","content":"山行有常程，中夜尚未安。\n微月沒已久，崖傾路何難。\n大江動我前，洶若溟渤寛。\n篙師暗理楫，歌笑輕波瀾。\n霜濃木石滑，風急手足寒。\n入舟已千憂，陟巘仍萬盤。\n迴眺積水外，始知衆星乾。\n逺遊令人瘦，衰疾慙加餐。\n","id":59771,"chapter":"卷二十五","chapternum":25,"title":"水㑹渡","titledesc":"","collection":"","collectiondesc":"","poemindex":51},{"author":"杜甫","charstyle":"古體詩","content":"土門山行窄，微徑緣秋毫。\n棧雲闌干峻，梯石結構牢。\n萬壑欹疎林，積陰帶奔濤。\n寒日外淡泊，長風中怒號。\n歇鞍在地底，始覺所歴髙。\n往來雜坐卧，人馬同疲勞。\n浮生有定分，飢飽豈可逃。\n歎息謂妻子，我何隨汝曹。\n","id":59772,"chapter":"卷二十五","chapternum":25,"title":"飛仙閣","titledesc":"","collection":"","collectiondesc":"","poemindex":52},{"author":"杜甫","charstyle":"古體詩","content":"五盤雖云險，山色佳有餘。\n仰凌棧道細，俯映江木疎。\n地僻無網罟，水清反多魚。\n好鳥不妄飛，野人半巢居。\n喜見淳朴俗，坦然心神舒。\n東郊尚格鬬，巨猾何時除。\n故鄉有弟妹，流落隨丘墟。\n成都萬事好，豈若歸吾廬。\n","id":59773,"chapter":"卷二十五","chapternum":25,"title":"五盤","titledesc":"","collection":"","collectiondesc":"","poemindex":53},{"author":"杜甫","charstyle":"古體詩","content":"清江下龍門，絶壁無尺土。\n長風駕髙浪，浩浩自太古。\n危途中縈盤，仰望垂綫縷。\n滑石欹誰鑿，浮梁裊相拄。\n目眩隕雜花，頭風吹過雨。\n百年不敢料，一墜那得取。\n飽聞經瞿塘，足見度大庾。\n終身歴艱險，恐懼從此數。\n","id":59774,"chapter":"卷二十五","chapternum":25,"title":"龍門閣","titledesc":"","collection":"","collectiondesc":"","poemindex":54},{"author":"杜甫","charstyle":"古體詩","content":"季冬日已長，山晩半天赤。\n蜀道多早花，江間饒奇石。\n石櫃曾波上，臨虚蕩髙壁。\n清暉回羣鷗，暝色帶逺客。\n羇棲負幽意，感歎向絶跡。\n信甘孱懦嬰，不獨凍餒迫。\n優游謝康樂，放浪陶彭澤。\n吾衰未自安，謝爾性所適。\n","id":59775,"chapter":"卷二十五","chapternum":25,"title":"石櫃閣","titledesc":"","collection":"","collectiondesc":"","poemindex":55},{"author":"杜甫","charstyle":"古體詩","content":"青冥寒江渡，駕竹為長橋。\n竿濕煙漠漠，江永風蕭蕭。\n連笮動嫋娜，征衣颯飄颻。\n急流鴇鷁散，絶岸黿鼉驕。\n西轅自兹異，東逝不可要。\n髙通荆門路，濶㑹滄海潮。\n孤光隠顧眄，遊子悵寂寥。\n無以洗心胸，前登但山椒。\n","id":59776,"chapter":"卷二十五","chapternum":25,"title":"桔栢渡","titledesc":"","collection":"","collectiondesc":"","poemindex":56},{"author":"杜甫","charstyle":"古體詩","content":"惟天有設險劒門天下壯連山抱西南石角皆北向兩崖崇墉倚刻畫城郭狀一夫怒臨闗百萬未可傍珠玉走中原岷峨氣悽愴三皇五帝前雞犬各相放後王尚柔逺職貢道已䘮至今英雄人髙視見覇王并吞與割據極力不相讓吾將罪真宰意欲鏟疊嶂恐此復偶然臨風黙惆悵","id":59777,"chapter":"卷二十五","chapternum":25,"title":"劒門","titledesc":"","collection":"","collectiondesc":"","poemindex":57},{"author":"杜甫","charstyle":"古體詩","content":"鹿頭何亭亭是日慰飢渴連山西南斷俯見千里豁遊子出京華劒門不可越及兹險阻盡始喜原野濶殊方昔三分覇氣曾間發天下今一家雲端失雙闕悠然想揚馬繼起名硉兀有文令人傷何處埋爾骨紆餘脂膏地慘澹豪俠窟仗鉞非老臣宣風豈専達冀公柱石姿論道邦國活斯人亦何幸公鎮踰嵗月〈箋曰僕射裴冀公冕〉","id":59778,"chapter":"卷二十五","chapternum":25,"title":"鹿頭山","titledesc":"","collection":"","collectiondesc":"","poemindex":58},{"author":"杜甫","charstyle":"古體詩","content":"翳翳桑榆日照我征衣裳我行山川異忽在天一方但逢新人民未卜見故鄉大江東流去遊子去日長曽城填華屋季冬樹木蒼喧然名都㑹吹簫間笙簧信美無與適側身望川梁鳥雀夜各歸中原杳茫茫初月出不髙衆星尚爭光自古有羇旅我何苦哀傷","id":59779,"chapter":"卷二十五","chapternum":25,"title":"成都府","titledesc":"","collection":"","collectiondesc":"","poemindex":59},{"author":"杜甫","charstyle":"古體詩","content":"大師銅梁秀籍籍名家孫嗚呼先博士炳靈精氣奔惟昔武皇后臨軒御乾坤多士盡儒冠墨客藹雲屯當時上紫殿不獨卿相尊世傳閭丘筆峻絶踰崑崙鳳藏丹霄暮龍去白水渾青熒雪嶺東碑碣舊製存斯文散都邑髙價越璵璠晩看作者意妙絶與誰論吾祖詩冠古同年䝉主恩豫章夾日月嵗久空深根小子思疎濶豈能達詞門窮愁一揮淚相遇即諸昆我住錦官城兄居祇樹園地近慰旅愁往來當丘樊天涯歇滯雨粳稻卧不翻漂然薄遊倦始與道侣敦景晏步脩廊而無車馬喧夜䦨接軟語落月如金盆漠漠世界黑驅驅爭奪繁惟有摩尼珠可照濁水源","id":59780,"chapter":"卷二十五","chapternum":25,"title":"贈蜀僧閭丘師兄〈太常博士均之孫〉","titledesc":"","collection":"","collectiondesc":"","poemindex":60},{"author":"杜甫","charstyle":"古體詩","content":"落景下髙堂進舟泛迴溪誰家築居小未盡喬木西逺郊信荒僻秋色有餘凄練練峯上雪纖纖雲表霓童戲左右岸罟弋畢提攜翻倒芰荷亂指揮逕路迷得魚已割鱗採藕不洗泥人情逐鮮美物賤事已暌吾村靄暝姿異舎雞亦棲蕭條欲何適出處庶可齊衣上見新月霜中登故畦濁醪自初熟東城多鼔鼙","id":59781,"chapter":"卷二十五","chapternum":25,"title":"泛溪","titledesc":"","collection":"","collectiondesc":"","poemindex":61},{"author":"杜甫","charstyle":"古體詩","content":"有柏生崇岡童童狀車盖偃蹙龍虎姿主當風雲㑹神明依正直故老多再拜豈知千年根中路顔色壞出非不得地蟠據亦髙大嵗寒忽無憑日夜柯葉改丹鳳領九雛哀鳴翔其外鴟鴞志意滿養子穿穴内客從何鄉来佇立久吁怪靜求元精理浩蕩難倚賴","id":59782,"chapter":"卷二十五","chapternum":25,"title":"病柏","titledesc":"","collection":"","collectiondesc":"","poemindex":62},{"author":"杜甫","charstyle":"古體詩","content":"羣橘少生意雖多亦奚為惜哉結實小酸澁如棠梨剖之盡蠧蟲采掇爽其宜紛然不適口豈止存其皮蕭蕭半死葉未忍别故枝玄冬霜雪積况乃迴風吹嘗聞蓬萊殿羅列瀟湘姿此物嵗不稔玉食失光輝冦盜尚憑陵當君減膳時汝病是天意吾敢罪有司憶昔南海使奔騰獻荔支百馬死山谷到今耆舊悲","id":59783,"chapter":"卷二十五","chapternum":25,"title":"病橘","titledesc":"","collection":"","collectiondesc":"","poemindex":63},{"author":"杜甫","charstyle":"古體詩","content":"蜀門多㯶櫚髙者十八九其皮割剝甚雖衆亦易朽徙布如雲葉青黄嵗寒後交横集斧斤凋䘮先蒲栁傷時苦軍乏一物官盡取嗟爾江漢人生成復何有有同枯㯶木使我沈歎久死者即已休生者何自守啾啾黃雀啅側見寒蓬走念爾形影乾摧殘沒藜莠","id":59784,"chapter":"卷二十五","chapternum":25,"title":"枯㯶","titledesc":"","collection":"","collectiondesc":"","poemindex":64},{"author":"杜甫","charstyle":"古體詩","content":"楩柟枯崢嶸鄉黨皆莫記不知幾百嵗慘慘無生意上枝摩皇天下根蟠厚地巨圍雷霆坼萬孔蟲蟻萃凍雨落流膠衝風奪佳氣白鵠遂不来天雞為愁思猶含棟樑具無復霄漢志良工古昔少識者出涕淚種榆水中央成長何容易截承金露盤裊裊不自畏","id":59785,"chapter":"卷二十五","chapternum":25,"title":"枯柟","titledesc":"","collection":"","collectiondesc":"","poemindex":65},{"author":"杜甫","charstyle":"古體詩","content":"元年建巳月，郎有焦校書。\n自誇足膂力，能騎生馬駒。\n一朝被馬踏，脣裂板齒無。\n壯心不肯已，欲得東擒胡。\n","id":59786,"chapter":"卷二十五","chapternum":25,"title":"戲贈友","titledesc":"","collection":"","collectiondesc":"","poemindex":66},{"author":"杜甫","charstyle":"古體詩","content":"元年建巳月，官有王司直。\n馬驚折左臂，骨折面如墨。\n駑駘漫深泥，何不避雨色。\n勸君休歎恨，未必不為福〈箋曰是月代宗改元復以建已月為四月詩云元年建巳月記其初也〉。\n","id":59787,"chapter":"卷二十五","chapternum":25,"title":"戲贈友","titledesc":"","collection":"","collectiondesc":"","poemindex":67},{"author":"杜甫","charstyle":"古體詩","content":"步屧隨春風村村自花栁田翁逼社日邀我嘗春酒酒酣誇新尹畜眼未見有迴頭指大男渠是弓弩手名在飛騎籍長畨嵗時久前日放營農辛苦救衰朽差科死則已誓不舉家走今年大作社拾遺能住否叫婦開大瓶盆中為吾取感此氣揚揚須知風化首語多雖雜亂說尹終在口朝来偶然出自卯將及酉久客惜人情如何拒鄰叟髙聲索果栗欲起時被肘指揮過無禮未覺村野醜月出遮我留仍嗔問升斗","id":59788,"chapter":"卷二十五","chapternum":25,"title":"遭田父泥飲美嚴中丞","titledesc":"","collection":"","collectiondesc":"","poemindex":68},{"author":"杜甫","charstyle":"古體詩","content":"涪右衆山内，金華紫崔嵬。\n上有蔚藍天，垂光抱瓊臺。\n繫舟接絶壁，杖策窮縈回。\n四顧俯層巔，淡然川谷開。\n雪嶺日色死，霜鴻有餘哀。\n焚香玉女跪，霧裏仙人来。\n陳公讀書堂，石柱仄青苔。\n悲風為我起，激烈傷雄才。\n","id":59789,"chapter":"卷二十五","chapternum":25,"title":"冬到金華山觀因得故拾遺陳公學堂遺跡","titledesc":"","collection":"","collectiondesc":"","poemindex":69},{"author":"杜甫","charstyle":"古體詩","content":"野寺隠喬木山僧髙下居石門日色異絳氣横扶疎窈窕入風磴長蘿紛卷舒庭前猛虎卧遂得文公廬俯視萬家邑煙塵對階除吾師雨花外不下十年餘長者自布金禪龕只晏如大珠脫玷翳白月當空虚甫也南北人蕪蔓少耘鋤久遭詩酒汚何事忝簪裾王侯與螻蟻同盡隨丘墟願聞第一義迴向心地初金箆刮眼膜價重百車渠無生有汲引兹理儻吹嘘","id":59790,"chapter":"卷二十五","chapternum":25,"title":"謁文公上方","titledesc":"","collection":"","collectiondesc":"","poemindex":70},{"author":"杜甫","charstyle":"古體詩","content":"丈人屋上烏，人好烏亦好。\n人生意氣豁，不在相逢早。\n南京亂初定，所向色枯槁。\n遊子無根株，茅齋付秋草。\n東征下月峽，挂席窮海島。\n萬里須十金，妻孥未相保。\n蒼茫風塵際，蹭蹬騏驎老。\n志士懷感傷，心胸已傾倒。\n","id":59791,"chapter":"卷二十五","chapternum":25,"title":"奉贈射洪李四丈","titledesc":"","collection":"","collectiondesc":"","poemindex":71},{"author":"杜甫","charstyle":"古體詩","content":"將老憂貧窶筋力豈能及征途乃侵星得使諸病入鄙人寡道氣在困無獨立俶裝逐徒旅達曙凌險澁寒日出霧遲清江轉山急僕夫行不進駑馬若維縶汀洲稍疎散風景開怏悒空慰所尚懷終非曩遊集衰顔偶一破勝事難屢挹茫然阮籍途更灑楊朱泣","id":59792,"chapter":"卷二十五","chapternum":25,"title":"早發射洪縣南途中作","titledesc":"","collection":"","collectiondesc":"","poemindex":72},{"author":"杜甫","charstyle":"古體詩","content":"溪行衣自濕，亭午氣始散。\n冬温蚊蚋集，人逺鳬鴨亂。\n登頓生曾陰，欹傾出髙岸。\n驛樓衰栁側，縣郭輕煙畔。\n一川何綺麗，盡目窮壯觀。\n山色逺寂寞，江光夕滋漫。\n傷時愧孔父，去國同王粲。\n我生苦飄零，所歴有嗟歎。\n","id":59793,"chapter":"卷二十五","chapternum":25,"title":"通泉驛南去通泉縣十五里山水作","titledesc":"","collection":"","collectiondesc":"","poemindex":73},{"author":"杜甫","charstyle":"古體詩","content":"少保有古風得之陜郊篇惜哉功名忤但見書畫傳我游梓州東遺跡涪江邊畫藏青蓮界書入金牓懸仰看垂露姿不崩亦不騫鬱鬱三大字蛟龍岌相纒又揮西方變發地扶屋椽慘淡壁飛動到今色未填此行叠壯觀郭薛俱才賢不知百載後誰復来通泉","id":59794,"chapter":"卷二十五","chapternum":25,"title":"觀薛稷少保書畫壁","titledesc":"","collection":"","collectiondesc":"","poemindex":74},{"author":"杜甫","charstyle":"古體詩","content":"薛公十一鶴皆寫青田真畫色久欲盡蒼然猶出塵低昂各有意磊落如長人佳此志氣逺豈惟粉墨新萬里不以力羣遊森㑹神威遲白鳳態非是倉鶊鄰髙堂未傾覆常得慰嘉賓曝露牆壁外終嗟風雨頻赤霄有真骨恥飲洿池津㝠冥任所往脱畧誰能馴","id":59795,"chapter":"卷二十五","chapternum":25,"title":"通泉縣署屋壁後薛少保畫鶴","titledesc":"","collection":"","collectiondesc":"","poemindex":75},{"author":"杜甫","charstyle":"古體詩","content":"我來入蜀門嵗月亦巳久豈惟長兒童自覺成老醜常恐性坦率失身爲杯酒近辭痛飲徒折節萬夫後昔如縱壑魚今如䘮家狗旣無遊方戀行止復何有相逢半新故取别隨薄厚不意青草湖扁舟落吾手眷眷章梓州開筵俯髙柳樓前出騎馬帳下羅賔友健兒簸紅旗此樂或難朽日車隠崑崙鳥雀噪戸牖波濤未足畏三峽徒雷吼所憂盜賊多重見衣冠走中原消息斷黄屋今安否終作適荆蠻安排用莊叟随雲拜東皇挂席上南斗有使即寄書無使長迴首","id":59796,"chapter":"卷二十五","chapternum":25,"title":"將適吴楚留别章使君留後兼幕府諸公得柳字","titledesc":"","collection":"","collectiondesc":"","poemindex":76},{"author":"杜甫","charstyle":"古體詩","content":"野寺根石壁諸龕遍崔嵬前佛不復辨百身一莓苔雖有古殿存世尊亦塵埃如聞龍象泣足令信者哀使君騎紫馬捧擁從西來樹羽靜千里臨江久徘徊山僧衣藍縷告訴棟梁摧公為顧賔徒咄嗟檀施開吾知多羅樹却倚蓮花臺諸天必歡喜鬼物無嫌猜以兹撫士卒孰曰非周才窮子失淨處髙人憂禍胎嵗晏風破肉荒林寒可迴思量入道苦自哂同嬰孩","id":59797,"chapter":"卷二十五","chapternum":25,"title":"山寺","titledesc":"","collection":"","collectiondesc":"","poemindex":77},{"author":"杜甫","charstyle":"古體詩","content":"我生性放誕雅欲逃自然嗜酒愛風竹卜居必林泉遭亂到蜀江卧疴遣所便誅茅初一畆廣地方連延經營上元始斷手寳應年敢謀土木麗自覺面勢堅臺亭隨髙下敞豁當清川惟有㑹心侣數能同釣船干戈未偃息安得酣歌眠蛟龍無定窟黄鵠摩蒼天古來達士志寧受外物牽顧惟魯鈍姿豈識悔吝先偶攜老妻去慘澹凌風煙事跡無固必幽貞媿雙全尚念四小松蔓草易拘纒霜骨不甚長永為鄰里憐","id":59798,"chapter":"卷二十五","chapternum":25,"title":"寄題江外草堂〈梓州作寄成都故居〉","titledesc":"","collection":"","collectiondesc":"","poemindex":78},{"author":"杜甫","charstyle":"古體詩","content":"崢嶸巴閬間所向盡山谷安知有蒼池萬頃浸坤軸呀然閬城南枕帶巴江腹芰荷入異縣粳稻共比屋皇天不無意美利戒止足髙田失西成此物頗豐熟清源多衆魚逺岸富喬木獨嘆楓香林春時好顔色南有漢王祠終朝走巫祝歌舞散靈衣荒哉舊風俗髙皇亦明王魂魄猶正直不應空陂上縹緲親酒食淫祀自古昔非唯一川瀆干戈浩茫茫地僻傷極目平生江海興遭亂身局促駐馬問漁舟躊躇慰羈束","id":59799,"chapter":"卷二十五","chapternum":25,"title":"南池","titledesc":"","collection":"","collectiondesc":"","poemindex":79},{"author":"杜甫","charstyle":"古體詩","content":"九載一相逢百年能幾何復為萬里别送子山之阿白鶴乆同林潛魚本同河未知棲集期衰老強髙歌歌罷兩悽惻六龍忽蹉跎相視髪皓白况難駐羲和胡星墜燕地漢將仍横戈蕭條四海内人少豺虎多少人慎莫投多虎信所過飢有易子食獸猶畏虞羅子負經濟才天門鬱嵯峨飄颻適東周来往若崩波南宫吾故人白馬金盤陁雄筆映千古見賢心靡他念子善師事嵗寒守舊柯為吾謝賈公病肺卧江沱","id":59800,"chapter":"卷二十五","chapternum":25,"title":"别唐十五誡因寄禮部賈侍郎","titledesc":"","collection":"","collectiondesc":"","poemindex":80},{"author":"杜甫","charstyle":"古體詩","content":"昔我去草堂蠻夷塞成都今我歸草堂成都適無虞請陳初亂時反覆乃須㬰大將赴朝廷羣小起異圗中宵斬白馬盟歃氣已麤西取邛南兵北斷劒閣隅布衣數十人亦擁專城居其勢不兩大始聞蕃漢殊西卒却倒戈賊臣互相誅焉知肘腋禍自及梟獍徒義士皆痛憤紀綱亂相踰一國實三公萬人欲為魚唱和作威福孰肯辨無辜眼前列杻械背後吹笙竽談笑行殺戮濺血滿長衢到今用鉞地風雨聞號呼鬼妾與鬼馬色悲充爾娱國家法令在此又足驚吁賤子且奔走三年望東吳弧矢暗江海難為遊五湖不忍竟舎此復來薙榛蕪入門四松在步屧萬竹疎舊犬喜我歸低徊入衣裾鄰舍喜我歸沽酒攜葫蘆大官喜我来遣騎問所須城郭喜我來賓客隘村墟天下尚未寧健兒勝腐儒飄颻風塵際何地置老夫於時見疣贅骨髓幸未枯飲啄媿殘生食薇不敢餘〈寳應元年四月嚴武入朝七月劒南西川節度徐知道反八月伏誅公攜家避亂梓州廣徳二年武鎮劍南公還成都草堂此詩云大將赴朝廷羣小起異圗謂武入朝而知道反也北斷劍閣隅謂知道以兵守要害武不得出也賊臣互相誅謂知道為其下李忠厚所殺也〉","id":59801,"chapter":"卷二十五","chapternum":25,"title":"草堂","titledesc":"","collection":"","collectiondesc":"","poemindex":81},{"author":"杜甫","charstyle":"古體詩","content":"四松初移時大抵三尺強别来忽三載離立如人長㑹看根不拔莫計枝凋傷幽色幸秀發疎柯亦昻藏所插小藩籬本亦有隄防終然掁撥損得恡千葉黃敢為故林主黎庶猶未康避賊今始歸春草滿空堂覽物嘆衰謝及兹慰凄凉清風為我起灑面若微霜足以送老姿聊待偃蓋張我生無根帶配爾亦茫茫有情且賦詩事跡可兩忘勿矜千載後慘澹蟠穹蒼","id":59802,"chapter":"卷二十五","chapternum":25,"title":"四松","titledesc":"","collection":"","collectiondesc":"","poemindex":82},{"author":"杜甫","charstyle":"古體詩","content":"蒼江多風飇，雲雨晝夜飛。\n茅軒駕巨浪，馬得不低垂。\n遊子久在外，門户無人持。\n髙岸尚如谷，何傷浮柱欹。\n扶顛有勸誡，恐貽識者嗤。\n旣殊大厦傾，可以一木支。\n臨川視萬里，何必欄檻為。\n人生感故物，慷慨有餘悲。\n","id":59803,"chapter":"卷二十五","chapternum":25,"title":"水檻","titledesc":"","collection":"","collectiondesc":"","poemindex":83},{"author":"杜甫","charstyle":"古體詩","content":"平生江海心，宿昔具扁舟。\n豈惟青溪上，日傍柴門遊。\n蒼皇避亂兵，緬邈懷舊丘。\n鄰人亦已非，野竹獨脩脩。\n船舷不重扣，埋没已經秋。\n仰看西飛翼，下愧東逝流。\n故者或可掘，新者亦易求。\n所悲數奔竄，白屋難久留。\n","id":59804,"chapter":"卷二十五","chapternum":25,"title":"破船","titledesc":"","collection":"","collectiondesc":"","poemindex":84},{"author":"杜甫","charstyle":"古體詩","content":"我有陰江竹能令朱夏寒陰通積水内髙入浮雲端甚疑鬼物憑不顧剪伐殘東偏若面勢戸牖永可安愛惜已六載兹晨去千竿蕭蕭見白日洶洶開奔湍度堂匪華麗養拙異考槃草茅雖薙葺衰疾方少寛洗然順所適此足代加餐寂無斤斧響庶遂憇息歡","id":59805,"chapter":"卷二十五","chapternum":25,"title":"營屋","titledesc":"","collection":"","collectiondesc":"","poemindex":85},{"author":"杜甫","charstyle":"古體詩","content":"草有害於人曾何生阻脩其毒甚蜂蠆其多彌道周清晨步前林江色未散憂芒刺在我眼焉能待髙秋霜露一霑凝蕙葉亦難留荷鋤先童稚日入仍討求轉致水中央豈無雙釣舟頑根易滋蔓敢使依舊丘自兹藩籬曠更覺松竹幽芟夷不可闕疾惡信如讐","id":59806,"chapter":"卷二十五","chapternum":25,"title":"除草","titledesc":"","collection":"","collectiondesc":"","poemindex":86},{"author":"杜甫","charstyle":"古體詩","content":"客從西北来遺我翠織成開緘風濤湧中有掉尾鯨逶迤羅水族瑣細不足名客云充君褥承君終宴榮空堂魑魅走髙枕形神清領客珍重意顧我非公卿留之懼不祥施之混柴荆服餙定尊卑大哉萬古程今我一賤老裋褐更無營煌煌珠宫物寢處禍所嬰歎息當路子干戈尚縱橫掌握有權柄衣馬自肥輕李鼎死岐陽實以驕貴盈来瑱賜自盡氣豪直阻兵皆聞黃金多坐見悔吝生奈何田舍翁受此厚貺情錦鯨卷還客始覺心和平振我麤席塵愧客茹藜羮〈箋曰史稱嚴武累年在蜀肆志逞欲恣行猛政窮極奢靡賞賜無度公在武幕下此詩特借以諷諭朋友責善之道也不然辭一織成之遺而侈談殺身自盡之禍不疾而呻豈詩人之意乎草堂詩箋次於廣徳二年在嚴鄭公幕中之作從之〉","id":59807,"chapter":"卷二十五","chapternum":25,"title":"太子張舍人遺織成褥段","titledesc":"","collection":"","collectiondesc":"","poemindex":87},{"author":"杜甫","charstyle":"古體詩","content":"西川有杜鵑東川無杜䳌涪萬無杜䳌雲安有杜䳌我昔遊錦城結廬錦水邊有竹一頃餘喬木上參天杜䳌暮春至哀哀叫其間我見常再拜重是古帝魂生子百鳥巢百鳥不敢嗔仍為餧其子禮若奉至尊鴻雁及羔羊有禮太古前行飛與跪乳識序又知恩聖賢古法則付與後世傳君看禽鳥情猶解事杜䳌今忽暮春間值我病經年身病不能拜淚下如迸泉","id":59808,"chapter":"卷二十五","chapternum":25,"title":"杜鵑〈居雲安及夔州作〉","titledesc":"","collection":"","collectiondesc":"","poemindex":88},{"author":"杜甫","charstyle":"古體詩","content":"客居所居堂前江後山根下塹萬尋岸蒼濤鬱飛翻葱青衆木梢邪豎雜石痕子規晝夜啼壯士斂精魂峽開四千里水合數百源人虎相半居相傷終兩存蜀麻久不来吳鹽擁荆門西南失大將商旅自星奔今又降元戎已聞動行軒舟子候利涉亦憑節制尊我在路中央生理不得論卧愁病脚廢徐步視小園短畦帶碧草悵望思王孫鳳随其皇去籬雀暮喧繁覽物想故國十年别荒村日暮歸幾翼北林空自昏安得覆八溟為君洗乾坤稷契易為力犬戎何足吞儒生老無成臣子憂四番箧中有舊筆情至時復援","id":59809,"chapter":"卷二十五","chapternum":25,"title":"客居","titledesc":"","collection":"","collectiondesc":"","poemindex":89},{"author":"杜甫","charstyle":"古體詩","content":"憶昨離少城而今異楚蜀舍舟復深山窅窕一林麓棲泊雲安縣消中内相毒舊疾甘載来衰年得無足死為殊方鬼頭白免短促老馬終望雲南雁意在北别家長兒女欲起慚筋力客堂叙節改具物對羈束石暄蕨芽紫渚秀蘆筍綠巴鸎紛未稀徼麥早向熟悠悠日動江漠漠春辭木臺郎選才俊自顧亦已極前輩聲名人埋没何所得居然綰章紱受性本幽獨平生憇息地必種數竿竹事業只濁醪營葺但草屋上公有記者累奏資薄祿主憂豈濟時身逺彌曠職循文廟算正獻可天衢直尚想趨朝廷毫髪裨社稷形骸今若是進退委行色","id":59810,"chapter":"卷二十五","chapternum":25,"title":"客堂","titledesc":"","collection":"","collectiondesc":"","poemindex":90}]