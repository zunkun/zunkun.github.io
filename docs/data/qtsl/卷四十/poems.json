[{"author":"劉禹錫","charstyle":"近體詩","content":"風煙紀南城，塵土荆門路。\n天寒多獵騎，走上樊姬墓。\n","id":61034,"chapter":"卷四十","chapternum":40,"title":"紀南歌","titledesc":"","collection":"","collectiondesc":"","poemindex":1},{"author":"劉禹錫","charstyle":"近體詩","content":"貴人三閣上，日晏未梳頭。\n不應有恨事，嬌甚却成愁。\n","id":61035,"chapter":"卷四十","chapternum":40,"title":"三閣辭","titledesc":"","collection":"","collectiondesc":"","poemindex":2},{"author":"劉禹錫","charstyle":"近體詩","content":"珠箔曲瓊鈎，俘細見揚州。\n北兵那得度，浪語判悠悠。\n","id":61036,"chapter":"卷四十","chapternum":40,"title":"三閣辭","titledesc":"","collection":"","collectiondesc":"","poemindex":3},{"author":"劉禹錫","charstyle":"近體詩","content":"常恨言語淺，不如人意深。\n今朝兩相視，脉脉萬重心。\n","id":61037,"chapter":"卷四十","chapternum":40,"title":"視刀鐶歌","titledesc":"","collection":"","collectiondesc":"","poemindex":4},{"author":"劉禹錫","charstyle":"近體詩","content":"簇簇淮陰市，竹樓緣岸上。\n好日起檣竿，鳥飛驚五兩。\n","id":61038,"chapter":"卷四十","chapternum":40,"title":"淮陰行〈并序〉","titledesc":"古有長干行言三江之事悉矣余嘗阻風淮陰作淮陰行以裨樂府","collection":"","collectiondesc":"","poemindex":5},{"author":"劉禹錫","charstyle":"近體詩","content":"今日轉船頭，金烏指西北。\n煙波與春草，千里同一色。\n","id":61039,"chapter":"卷四十","chapternum":40,"title":"淮陰行〈并序〉","titledesc":"古有長干行言三江之事悉矣余嘗阻風淮陰作淮陰行以裨樂府","collection":"","collectiondesc":"","poemindex":6},{"author":"劉禹錫","charstyle":"近體詩","content":"何物令儂羨，羨郎船尾燕。\n銜泥趨檣竿，宿食長相見。\n","id":61040,"chapter":"卷四十","chapternum":40,"title":"淮陰行〈并序〉","titledesc":"古有長干行言三江之事悉矣余嘗阻風淮陰作淮陰行以裨樂府","collection":"","collectiondesc":"","poemindex":7},{"author":"劉禹錫","charstyle":"近體詩","content":"隔浦望行船，頭昻尾幰幰。\n無奈晚來時，清淮春浪軟。\n","id":61041,"chapter":"卷四十","chapternum":40,"title":"淮陰行〈并序〉","titledesc":"古有長干行言三江之事悉矣余嘗阻風淮陰作淮陰行以裨樂府","collection":"","collectiondesc":"","poemindex":8},{"author":"劉禹錫","charstyle":"近體詩","content":"何處秋風至，蕭蕭送雁羣。\n朝來入庭樹，孤客最先聞。\n","id":61042,"chapter":"卷四十","chapternum":40,"title":"秋風引","titledesc":"","collection":"","collectiondesc":"","poemindex":9},{"author":"劉禹錫","charstyle":"近體詩","content":"晴天黯黯雪，來送青春暮。\n無意似多情，千家萬家去。\n","id":61043,"chapter":"卷四十","chapternum":40,"title":"柳花詞","titledesc":"","collection":"","collectiondesc":"","poemindex":10},{"author":"劉禹錫","charstyle":"近體詩","content":"今日花前飲，甘心醉數杯。\n但愁花有語，不為老人開。\n","id":61044,"chapter":"卷四十","chapternum":40,"title":"唐郎中宅與諸公飲酒看牡丹","titledesc":"","collection":"","collectiondesc":"","poemindex":11},{"author":"劉禹錫","charstyle":"近體詩","content":"公館似仙家，池清竹徑斜。\n山禽忽驚起，衝落半巖花。\n","id":61045,"chapter":"卷四十","chapternum":40,"title":"題夀安甘棠館","titledesc":"","collection":"","collectiondesc":"","poemindex":12},{"author":"劉禹錫","charstyle":"近體詩","content":"門前洛陽道，門裏桃源路。\n塵土無煙霞，其間十餘步。\n","id":61046,"chapter":"卷四十","chapternum":40,"title":"題夀安甘棠館","titledesc":"","collection":"","collectiondesc":"","poemindex":13},{"author":"劉禹錫","charstyle":"近體詩","content":"軒后初冠冕，前旒爲蔽明。\n安知從複道，然後見人情。\n","id":61047,"chapter":"卷四十","chapternum":40,"title":"古調〈一作諷古〉","titledesc":"","collection":"","collectiondesc":"","poemindex":14},{"author":"劉禹錫","charstyle":"近體詩","content":"簿領乃俗士，清談信古風。\n吾觀蘇令綽，朱墨一何工。\n","id":61048,"chapter":"卷四十","chapternum":40,"title":"古調〈一作諷古〉","titledesc":"","collection":"","collectiondesc":"","poemindex":15},{"author":"劉禹錫","charstyle":"近體詩","content":"常談即至理，安事非常情。\n寄語何平叔，無爲輕老生。\n","id":61049,"chapter":"卷四十","chapternum":40,"title":"寓興","titledesc":"","collection":"","collectiondesc":"","poemindex":16},{"author":"劉禹錫","charstyle":"近體詩","content":"世途多禮數，鵬鷃各逍遥。\n何事陶彭澤，抛官為折腰。\n","id":61050,"chapter":"卷四十","chapternum":40,"title":"寓興","titledesc":"","collection":"","collectiondesc":"","poemindex":17},{"author":"劉禹錫","charstyle":"近體詩","content":"萬里長城壞，荒營野草秋。\n秣陵多士女，猶唱白符鳩〈史云當時人歌曰可憐白符鳩枉殺檀江州〉。\n","id":61051,"chapter":"卷四十","chapternum":40,"title":"經檀道濟故壘","titledesc":"","collection":"","collectiondesc":"","poemindex":18},{"author":"劉禹錫","charstyle":"近體詩","content":"楊柳鬰青青，竹枝無限情。\n周郎一回顧，聽唱紇那聲。\n","id":61052,"chapter":"卷四十","chapternum":40,"title":"紇那曲詞","titledesc":"","collection":"","collectiondesc":"","poemindex":19},{"author":"劉禹錫","charstyle":"近體詩","content":"宫館貯嬌娃，當時意太誇。\n艶傾吳國盡，笑入越王家。\n","id":61053,"chapter":"卷四十","chapternum":40,"title":"館娃宫","titledesc":"","collection":"","collectiondesc":"","poemindex":20},{"author":"劉禹錫","charstyle":"近體詩","content":"月殿移椒壁，天花代舜華。\n惟餘采香徑，一帶入山斜。\n","id":61054,"chapter":"卷四十","chapternum":40,"title":"館娃宫","titledesc":"","collection":"","collectiondesc":"","poemindex":21},{"author":"劉禹錫","charstyle":"近體詩","content":"玉馬朝周從此辭，園陵寂寞對豐碑。\n千行宰樹荆州道，暮雨蕭蕭聞子規。\n","id":61055,"chapter":"卷四十","chapternum":40,"title":"後梁宣明二帝碑堂下作","titledesc":"","collection":"","collectiondesc":"","poemindex":22},{"author":"劉禹錫","charstyle":"近體詩","content":"日晚長秋簾外報，望陵歌舞在明朝。\n欲添爐火熏衣麝，憶得分時不忍燒。\n","id":61056,"chapter":"卷四十","chapternum":40,"title":"魏宫詞","titledesc":"","collection":"","collectiondesc":"","poemindex":23},{"author":"劉禹錫","charstyle":"近體詩","content":"日映西陵松柏枝，下臺相顧一相悲。\n朝來樂府長歌曲，唱着君王自作詞。\n","id":61057,"chapter":"卷四十","chapternum":40,"title":"魏宫詞","titledesc":"","collection":"","collectiondesc":"","poemindex":24},{"author":"劉禹錫","charstyle":"近體詩","content":"楊桺青青江水平，聞郎江上唱歌聲。\n東邊日出西邊雨，道是無晴却有晴。\n","id":61058,"chapter":"卷四十","chapternum":40,"title":"竹枝詞","titledesc":"","collection":"","collectiondesc":"","poemindex":25},{"author":"劉禹錫","charstyle":"近體詩","content":"酒旗相望大隄頭，隄下連檣隄上樓。\n日暮行人爭渡急，槳聲咿軋滿中流。\n","id":61059,"chapter":"卷四十","chapternum":40,"title":"隄上行","titledesc":"","collection":"","collectiondesc":"","poemindex":26},{"author":"劉禹錫","charstyle":"近體詩","content":"江南江北望煙波，入夜行人相應歌。\n桃葉傳情竹枝怨，水流無限月明多。\n","id":61060,"chapter":"卷四十","chapternum":40,"title":"隄上行","titledesc":"","collection":"","collectiondesc":"","poemindex":27},{"author":"劉禹錫","charstyle":"近體詩","content":"春隄繚繞水徘徊，酒舍旗亭次第開。\n日晩上簾招估客，峩舸大艑落颿來。\n","id":61061,"chapter":"卷四十","chapternum":40,"title":"隄上行","titledesc":"","collection":"","collectiondesc":"","poemindex":28},{"author":"劉禹錫","charstyle":"近體詩","content":"春江月出大隄平，隄上女郎連袂行。\n唱盡新詞歡不見，紅霞暎樹鷓鴣鳴。\n","id":61062,"chapter":"卷四十","chapternum":40,"title":"踏歌詞","titledesc":"","collection":"","collectiondesc":"","poemindex":29},{"author":"劉禹錫","charstyle":"近體詩","content":"桃蹊柳陌好經過，燈下妝成月下歌。\n為是襄王故宫地，至今猶自細腰多。\n","id":61063,"chapter":"卷四十","chapternum":40,"title":"踏歌詞","titledesc":"","collection":"","collectiondesc":"","poemindex":30},{"author":"劉禹錫","charstyle":"近體詩","content":"新詞宛轉遞相傳，振袖傾鬟風露前。\n月落烏啼雲雨散，遊童陌上拾花鈿。\n","id":61064,"chapter":"卷四十","chapternum":40,"title":"踏歌詞","titledesc":"","collection":"","collectiondesc":"","poemindex":31},{"author":"劉禹錫","charstyle":"近體詩","content":"日暮江頭聞竹枝，南人行樂北人悲。\n自從雪裏唱新曲，直到三春花盡時。\n","id":61065,"chapter":"卷四十","chapternum":40,"title":"踏歌詞","titledesc":"","collection":"","collectiondesc":"","poemindex":32},{"author":"劉禹錫","charstyle":"近體詩","content":"望見葳蕤舉翠華，試開金屋掃庭花。\n須臾宫女傳來信，言幸平陽公主家。\n","id":61066,"chapter":"卷四十","chapternum":40,"title":"阿嬌怨","titledesc":"","collection":"","collectiondesc":"","poemindex":33},{"author":"劉禹錫","charstyle":"近體詩","content":"白帝城頭春草生，白鹽山下蜀江清。\n南人上來歌一曲，北人莫上動鄉情。\n","id":61067,"chapter":"卷四十","chapternum":40,"title":"竹枝詞九首〈并序〉","titledesc":"四方之歌異音而同樂歲正月余來建平里中聮歌竹枝吹短笛擊鼓以赴節歌者揚袂睢舞以曲多為賢聆其音中黃鐘之羽卒章激訐如吳聲雖傖儜不可分而含思宛轉有淇濮之艶昔屈原居沅湘間其民迎神詞多鄙陋乃為作九歌到於今荆楚歌舞之故余亦作竹枝九篇俾善歌者颺之附於末後之聽巴歈知變風之有自焉","collection":"","collectiondesc":"","poemindex":34},{"author":"劉禹錫","charstyle":"近體詩","content":"山桃紅花滿上頭，蜀江春水拍山流。\n花紅易衰似郎意，水流無限似儂愁。\n","id":61068,"chapter":"卷四十","chapternum":40,"title":"竹枝詞九首〈并序〉","titledesc":"四方之歌異音而同樂歲正月余來建平里中聮歌竹枝吹短笛擊鼓以赴節歌者揚袂睢舞以曲多為賢聆其音中黃鐘之羽卒章激訐如吳聲雖傖儜不可分而含思宛轉有淇濮之艶昔屈原居沅湘間其民迎神詞多鄙陋乃為作九歌到於今荆楚歌舞之故余亦作竹枝九篇俾善歌者颺之附於末後之聽巴歈知變風之有自焉","collection":"","collectiondesc":"","poemindex":35},{"author":"劉禹錫","charstyle":"近體詩","content":"江上朱樓新雨晴，瀼西春水縠紋生。\n橋東橋西好楊桺，人來人去唱歌行。\n","id":61069,"chapter":"卷四十","chapternum":40,"title":"竹枝詞九首〈并序〉","titledesc":"四方之歌異音而同樂歲正月余來建平里中聮歌竹枝吹短笛擊鼓以赴節歌者揚袂睢舞以曲多為賢聆其音中黃鐘之羽卒章激訐如吳聲雖傖儜不可分而含思宛轉有淇濮之艶昔屈原居沅湘間其民迎神詞多鄙陋乃為作九歌到於今荆楚歌舞之故余亦作竹枝九篇俾善歌者颺之附於末後之聽巴歈知變風之有自焉","collection":"","collectiondesc":"","poemindex":36},{"author":"劉禹錫","charstyle":"近體詩","content":"日出三竿春霧消，江頭蜀客駐蘭橈。\n憑寄狂夫書一紙，住在成都萬里橋。\n","id":61070,"chapter":"卷四十","chapternum":40,"title":"竹枝詞九首〈并序〉","titledesc":"四方之歌異音而同樂歲正月余來建平里中聮歌竹枝吹短笛擊鼓以赴節歌者揚袂睢舞以曲多為賢聆其音中黃鐘之羽卒章激訐如吳聲雖傖儜不可分而含思宛轉有淇濮之艶昔屈原居沅湘間其民迎神詞多鄙陋乃為作九歌到於今荆楚歌舞之故余亦作竹枝九篇俾善歌者颺之附於末後之聽巴歈知變風之有自焉","collection":"","collectiondesc":"","poemindex":37},{"author":"劉禹錫","charstyle":"近體詩","content":"雨岸山花似雪開，家家春酒滿銀杯。\n昭君坊中多女伴，永安宫外踏青來。\n","id":61071,"chapter":"卷四十","chapternum":40,"title":"竹枝詞九首〈并序〉","titledesc":"四方之歌異音而同樂歲正月余來建平里中聮歌竹枝吹短笛擊鼓以赴節歌者揚袂睢舞以曲多為賢聆其音中黃鐘之羽卒章激訐如吳聲雖傖儜不可分而含思宛轉有淇濮之艶昔屈原居沅湘間其民迎神詞多鄙陋乃為作九歌到於今荆楚歌舞之故余亦作竹枝九篇俾善歌者颺之附於末後之聽巴歈知變風之有自焉","collection":"","collectiondesc":"","poemindex":38},{"author":"劉禹錫","charstyle":"近體詩","content":"城西門前灔澦堆，年年波浪不能摧。\n懊恨人心不如石，少時東去復西來。\n","id":61072,"chapter":"卷四十","chapternum":40,"title":"竹枝詞九首〈并序〉","titledesc":"四方之歌異音而同樂歲正月余來建平里中聮歌竹枝吹短笛擊鼓以赴節歌者揚袂睢舞以曲多為賢聆其音中黃鐘之羽卒章激訐如吳聲雖傖儜不可分而含思宛轉有淇濮之艶昔屈原居沅湘間其民迎神詞多鄙陋乃為作九歌到於今荆楚歌舞之故余亦作竹枝九篇俾善歌者颺之附於末後之聽巴歈知變風之有自焉","collection":"","collectiondesc":"","poemindex":39},{"author":"劉禹錫","charstyle":"近體詩","content":"瞿塘嘈嘈十二灘，此中道路古來難。\n長恨人心不如水，等閒平地起波瀾。\n","id":61073,"chapter":"卷四十","chapternum":40,"title":"竹枝詞九首〈并序〉","titledesc":"四方之歌異音而同樂歲正月余來建平里中聮歌竹枝吹短笛擊鼓以赴節歌者揚袂睢舞以曲多為賢聆其音中黃鐘之羽卒章激訐如吳聲雖傖儜不可分而含思宛轉有淇濮之艶昔屈原居沅湘間其民迎神詞多鄙陋乃為作九歌到於今荆楚歌舞之故余亦作竹枝九篇俾善歌者颺之附於末後之聽巴歈知變風之有自焉","collection":"","collectiondesc":"","poemindex":40},{"author":"劉禹錫","charstyle":"近體詩","content":"巫峽蒼蒼煙雨時，清猿啼在最髙枝。\n個裏愁人腸自斷，由來不是此聲悲。\n","id":61074,"chapter":"卷四十","chapternum":40,"title":"竹枝詞九首〈并序〉","titledesc":"四方之歌異音而同樂歲正月余來建平里中聮歌竹枝吹短笛擊鼓以赴節歌者揚袂睢舞以曲多為賢聆其音中黃鐘之羽卒章激訐如吳聲雖傖儜不可分而含思宛轉有淇濮之艶昔屈原居沅湘間其民迎神詞多鄙陋乃為作九歌到於今荆楚歌舞之故余亦作竹枝九篇俾善歌者颺之附於末後之聽巴歈知變風之有自焉","collection":"","collectiondesc":"","poemindex":41},{"author":"劉禹錫","charstyle":"近體詩","content":"山上層層桃李花，雲間煙火是人家。\n銀釧金釵來負水，長刀短笠去燒畬。\n","id":61075,"chapter":"卷四十","chapternum":40,"title":"竹枝詞九首〈并序〉","titledesc":"四方之歌異音而同樂歲正月余來建平里中聮歌竹枝吹短笛擊鼓以赴節歌者揚袂睢舞以曲多為賢聆其音中黃鐘之羽卒章激訐如吳聲雖傖儜不可分而含思宛轉有淇濮之艶昔屈原居沅湘間其民迎神詞多鄙陋乃為作九歌到於今荆楚歌舞之故余亦作竹枝九篇俾善歌者颺之附於末後之聽巴歈知變風之有自焉","collection":"","collectiondesc":"","poemindex":42},{"author":"劉禹錫","charstyle":"近體詩","content":"塞北梅花羌笛吹，淮南桂樹小山詞。\n請君莫奏前朝曲，聽唱新翻楊柳枝。\n","id":61076,"chapter":"卷四十","chapternum":40,"title":"楊枝詞","titledesc":"","collection":"","collectiondesc":"","poemindex":43},{"author":"劉禹錫","charstyle":"近體詩","content":"南陌東城春早時，相逄何處不依依。\n桃紅李白皆誇好，須得垂楊相發揮。\n","id":61077,"chapter":"卷四十","chapternum":40,"title":"楊枝詞","titledesc":"","collection":"","collectiondesc":"","poemindex":44},{"author":"劉禹錫","charstyle":"近體詩","content":"鳳闕輕遮翡翠幃，龍池遥望麴塵絲。\n御溝春水相輝映，狂殺長安年少兒。\n","id":61078,"chapter":"卷四十","chapternum":40,"title":"楊枝詞","titledesc":"","collection":"","collectiondesc":"","poemindex":45},{"author":"劉禹錫","charstyle":"近體詩","content":"金谷園中鶯亂飛，銅駝陌上好風吹。\n城中桃李須臾盡，爭似垂楊無限時。\n","id":61079,"chapter":"卷四十","chapternum":40,"title":"楊枝詞","titledesc":"","collection":"","collectiondesc":"","poemindex":46},{"author":"劉禹錫","charstyle":"近體詩","content":"花蕚樓前初種時，羙人樓上鬬腰肢。\n如今抛擲長街裏，露葉如啼欲恨誰。\n","id":61080,"chapter":"卷四十","chapternum":40,"title":"楊枝詞","titledesc":"","collection":"","collectiondesc":"","poemindex":47},{"author":"劉禹錫","charstyle":"近體詩","content":"煬帝行宫汴水濵，數枝楊柳不勝春。\n晚來風起花如雪，飛入宫墻不見人。\n","id":61081,"chapter":"卷四十","chapternum":40,"title":"楊枝詞","titledesc":"","collection":"","collectiondesc":"","poemindex":48},{"author":"劉禹錫","charstyle":"近體詩","content":"御陌青門拂地垂，千條金縷萬條絲。\n如今綰作同心結，將贈行人知不知。\n","id":61082,"chapter":"卷四十","chapternum":40,"title":"楊枝詞","titledesc":"","collection":"","collectiondesc":"","poemindex":49},{"author":"劉禹錫","charstyle":"近體詩","content":"城外春風吹酒旗，行人揮袂日西時。\n長安陌上無窮樹，唯有埀楊管别離。\n","id":61083,"chapter":"卷四十","chapternum":40,"title":"楊枝詞","titledesc":"","collection":"","collectiondesc":"","poemindex":50},{"author":"劉禹錫","charstyle":"近體詩","content":"輕盈裊娜占年華，舞榭妝樓處處遮。\n春盡絮飛畱不得，隨風好去落誰家。\n","id":61084,"chapter":"卷四十","chapternum":40,"title":"楊枝詞","titledesc":"","collection":"","collectiondesc":"","poemindex":51},{"author":"劉禹錫","charstyle":"近體詩","content":"九曲黃河萬里沙，浪淘風簸自天涯。\n如今直上銀河去，同到牽牛織女家。\n","id":61085,"chapter":"卷四十","chapternum":40,"title":"浪淘沙詞","titledesc":"","collection":"","collectiondesc":"","poemindex":52},{"author":"劉禹錫","charstyle":"近體詩","content":"洛水橋邊春日斜，碧流清淺見瓊沙。\n無端陌上狂風急，驚起鴛鴦出浪花。\n","id":61086,"chapter":"卷四十","chapternum":40,"title":"浪淘沙詞","titledesc":"","collection":"","collectiondesc":"","poemindex":53},{"author":"劉禹錫","charstyle":"近體詩","content":"汴水東流虎眼文，清淮曉色鴨頭春。\n君看渡口淘沙處，渡却人間多少人。\n","id":61087,"chapter":"卷四十","chapternum":40,"title":"浪淘沙詞","titledesc":"","collection":"","collectiondesc":"","poemindex":54},{"author":"劉禹錫","charstyle":"近體詩","content":"鸚鵡洲頭浪颭沙，青樓春望日將斜。\n銜泥燕子爭歸舍，獨自狂夫不憶家。\n","id":61088,"chapter":"卷四十","chapternum":40,"title":"浪淘沙詞","titledesc":"","collection":"","collectiondesc":"","poemindex":55},{"author":"劉禹錫","charstyle":"近體詩","content":"濯錦江邊兩岸花，春風吹浪正淘沙。\n女郎剪下鴛鴦錦，將向中流匹晚霞。\n","id":61089,"chapter":"卷四十","chapternum":40,"title":"浪淘沙詞","titledesc":"","collection":"","collectiondesc":"","poemindex":56},{"author":"劉禹錫","charstyle":"近體詩","content":"今朝無意訴離杯，何况清絃急管催。\n本欲醉中輕逺别，不知翻引酒悲來。\n","id":61090,"chapter":"卷四十","chapternum":40,"title":"洛中送韓七中丞之吳興口號","titledesc":"","collection":"","collectiondesc":"","poemindex":57},{"author":"劉禹錫","charstyle":"近體詩","content":"駱駝橋上蘋風起，鸚鵡杯中箬下春。\n水碧山青知好處，開顔一笑向何人。\n","id":61091,"chapter":"卷四十","chapternum":40,"title":"洛中送韓七中丞之吳興口號","titledesc":"","collection":"","collectiondesc":"","poemindex":58},{"author":"劉禹錫","charstyle":"近體詩","content":"溪中女士出笆籬，溪上鴛鴦避畫旗。\n何處人間似仙境，春山㩦妓採茶時。\n","id":61092,"chapter":"卷四十","chapternum":40,"title":"洛中送韓七中丞之吳興口號","titledesc":"","collection":"","collectiondesc":"","poemindex":59},{"author":"劉禹錫","charstyle":"近體詩","content":"西北秋風凋蕙蘭，洞庭波上碧雲寒。\n茂陵才子江陵住，乞取新詩合掌看。\n","id":61093,"chapter":"卷四十","chapternum":40,"title":"重送鴻舉師赴江陵謁馬逢侍御","titledesc":"","collection":"","collectiondesc":"","poemindex":60},{"author":"劉禹錫","charstyle":"近體詩","content":"曲江僧向松江見，又道天台看石橋。\n鶴戀故巢雲戀岫，比君猶自不逍遙。\n","id":61094,"chapter":"卷四十","chapternum":40,"title":"送霄韻上人遊天台","titledesc":"","collection":"","collectiondesc":"","poemindex":61},{"author":"劉禹錫","charstyle":"近體詩","content":"寂寂獨看金燼落，紛紛只見玉山頽。\n自羞不是髙陽侣，一夜惺惺騎馬回。\n","id":61095,"chapter":"卷四十","chapternum":40,"title":"揚州春夜李端公益張侍御登段侍御平仲密縣李少府畼袐書張正字復元同㑹於水館對酒聮句追刻燭擊鉢故事遲輙舉觥以飲之逮夜艾羣公沾醉紛然就枕余偶獨醒因題詩于叚君枕上以志其事","titledesc":"","collection":"","collectiondesc":"","poemindex":62},{"author":"劉禹錫","charstyle":"近體詩","content":"綵仗神旗獵曉風，雞人一唱鼓逢逢。\n銅壺漏水何時歇，如此相催即老翁。\n","id":61096,"chapter":"卷四十","chapternum":40,"title":"闕下口號呈柳儀曹","titledesc":"","collection":"","collectiondesc":"","poemindex":63},{"author":"劉禹錫","charstyle":"近體詩","content":"雷雨江山起卧龍，武陵樵客躡仙蹤。\n十年楚水楓林下，今夜初聞長樂鐘。\n","id":61097,"chapter":"卷四十","chapternum":40,"title":"元和甲午歳詔書盡徵江湘逐客余自武陵赴京宿於都亭有懐續來諸君子","titledesc":"","collection":"","collectiondesc":"","poemindex":64},{"author":"劉禹錫","charstyle":"近體詩","content":"紫陌紅塵拂面來，無人不道看花回。\n玄都觀裏桃千樹，盡是劉郎去後栽。\n","id":61098,"chapter":"卷四十","chapternum":40,"title":"元和十一年自朗州承召至京戲贈看花諸君子","titledesc":"","collection":"","collectiondesc":"","poemindex":65},{"author":"劉禹錫","charstyle":"近體詩","content":"百畝庭中半是苔，桃花淨盡菜花開。\n種桃道士歸何處，前度劉郎今又來。\n","id":61099,"chapter":"卷四十","chapternum":40,"title":"再遊玄都觀〈并序〉","titledesc":"余貞元二十一年為屯田貟外郎時此觀未有花是嵗出牧連州尋貶朗州司馬居十一年召至京師人人皆言有道士手植仙桃滿觀如紅霞遂有前篇以志一時之事旋又出牧今十有四年復為主客郎中重遊玄都觀蕩然無復一樹唯兔葵燕麥動揺於春風耳因題二十八字以俟後遊時大和二年三月","collection":"","collectiondesc":"","poemindex":66},{"author":"劉禹錫","charstyle":"近體詩","content":"唱得凉州意外聲，舊人惟數米嘉榮。\n近來時世輕前輩，好染髭鬚事後生。\n","id":61100,"chapter":"卷四十","chapternum":40,"title":"與歌者米嘉榮","titledesc":"","collection":"","collectiondesc":"","poemindex":67},{"author":"劉禹錫","charstyle":"近體詩","content":"終日望夫夫不歸，化為孤石苦相思。\n望來巳是㡬千載，只似當年初望時。\n","id":61101,"chapter":"卷四十","chapternum":40,"title":"望夫石〈正對和州郡樓〉","titledesc":"","collection":"","collectiondesc":"","poemindex":68},{"author":"劉禹錫","charstyle":"近體詩","content":"曽隨織女渡天河，記得雲間第一歌。\n休唱貞元供奉曲，當時朝士已無多。\n","id":61102,"chapter":"卷四十","chapternum":40,"title":"聽舊宫中樂人穆氏唱歌","titledesc":"","collection":"","collectiondesc":"","poemindex":69},{"author":"劉禹錫","charstyle":"近體詩","content":"山圍故國周遭在，潮打空城寂寞回。\n淮水東邊舊時月，夜深還過女墻來。\n","id":61103,"chapter":"卷四十","chapternum":40,"title":"石頭城","titledesc":"","collection":"金陵五題〈并引〉","collectiondesc":"余少為江南客而未遊秣陵嘗有遺恨後為歴陽守跂而望之適有客以金陵五題相示逌爾生思歘然有得他日友人白樂天掉頭苦吟歎賞良久且曰潮打空城寂寞回吾知後之詩人不復措詞矣餘四詠雖不及此亦不孤樂天之言耳","poemindex":70},{"author":"劉禹錫","charstyle":"近體詩","content":"朱雀橋邉野草花，烏衣巷口夕陽斜。\n舊時王謝堂前燕，飛入尋常百姓家。\n","id":61104,"chapter":"卷四十","chapternum":40,"title":"烏衣巷","titledesc":"","collection":"金陵五題〈并引〉","collectiondesc":"余少為江南客而未遊秣陵嘗有遺恨後為歴陽守跂而望之適有客以金陵五題相示逌爾生思歘然有得他日友人白樂天掉頭苦吟歎賞良久且曰潮打空城寂寞回吾知後之詩人不復措詞矣餘四詠雖不及此亦不孤樂天之言耳","poemindex":71},{"author":"劉禹錫","charstyle":"近體詩","content":"臺城六代競豪華，結綺臨春事最奢。\n萬户千門成野草，只緣一曲後庭花。\n","id":61105,"chapter":"卷四十","chapternum":40,"title":"臺城","titledesc":"","collection":"金陵五題〈并引〉","collectiondesc":"余少為江南客而未遊秣陵嘗有遺恨後為歴陽守跂而望之適有客以金陵五題相示逌爾生思歘然有得他日友人白樂天掉頭苦吟歎賞良久且曰潮打空城寂寞回吾知後之詩人不復措詞矣餘四詠雖不及此亦不孤樂天之言耳","poemindex":72},{"author":"劉禹錫","charstyle":"近體詩","content":"生公說法鬼神聽，身後空堂夜不扃。\n髙坐寂寥塵漠漠，一方眀月可中亭。\n","id":61106,"chapter":"卷四十","chapternum":40,"title":"生公講堂","titledesc":"","collection":"金陵五題〈并引〉","collectiondesc":"余少為江南客而未遊秣陵嘗有遺恨後為歴陽守跂而望之適有客以金陵五題相示逌爾生思歘然有得他日友人白樂天掉頭苦吟歎賞良久且曰潮打空城寂寞回吾知後之詩人不復措詞矣餘四詠雖不及此亦不孤樂天之言耳","poemindex":73},{"author":"劉禹錫","charstyle":"近體詩","content":"南朝詞臣北朝客，歸來惟見秦淮碧。\n池臺竹樹三畝餘，至今人道江家宅。\n","id":61107,"chapter":"卷四十","chapternum":40,"title":"江令宅","titledesc":"","collection":"金陵五題〈并引〉","collectiondesc":"余少為江南客而未遊秣陵嘗有遺恨後為歴陽守跂而望之適有客以金陵五題相示逌爾生思歘然有得他日友人白樂天掉頭苦吟歎賞良久且曰潮打空城寂寞回吾知後之詩人不復措詞矣餘四詠雖不及此亦不孤樂天之言耳","poemindex":74},{"author":"劉禹錫","charstyle":"近體詩","content":"二十餘年别帝京，重聞天樂不勝情。\n舊人惟有何戡在，更與殷勤唱渭城。\n","id":61108,"chapter":"卷四十","chapternum":40,"title":"與歌者何戡","titledesc":"","collection":"","collectiondesc":"","poemindex":75},{"author":"劉禹錫","charstyle":"近體詩","content":"清歌不是世間音，玉殿嘗聞稱主心。\n惟有順郎全學得，一聲飛出九重深。\n","id":61109,"chapter":"卷四十","chapternum":40,"title":"田順郎歌","titledesc":"","collection":"","collectiondesc":"","poemindex":76},{"author":"劉禹錫","charstyle":"近體詩","content":"天下能歌御史娘，花前月底奉君王。\n九重深處無人見，分付新聲與順郎〈樂府雜録貞元中有善歌田順為宫中御史娘子今據此兩絶又似御史娘授曲于田順者為不可曉〉。\n","id":61110,"chapter":"卷四十","chapternum":40,"title":"與歌童田順郎","titledesc":"","collection":"","collectiondesc":"","poemindex":77},{"author":"劉禹錫","charstyle":"近體詩","content":"髙髻雲鬟宫樣妝，春風一曲杜韋娘。\n司空見慣渾閒事，斷盡蘇州刺史腸〈本事詩云劉禹鍚罷和州為主客郎中集賢學士李司空罷鎮在京慕劉名邀至第中厚設飲饌酒酣命妓歌以送之劉于席上賦詩云云李因以妓贈之〉。\n","id":61111,"chapter":"卷四十","chapternum":40,"title":"贈妓","titledesc":"","collection":"","collectiondesc":"","poemindex":78},{"author":"劉禹錫","charstyle":"近體詩","content":"壇邉松在鶴巢空，白鹿間行舊徑中。\n手植紅桃千樹發，滿山無主任春風。\n","id":61112,"chapter":"卷四十","chapternum":40,"title":"傷桃源薛道士","titledesc":"","collection":"","collectiondesc":"","poemindex":79},{"author":"劉禹錫","charstyle":"近體詩","content":"溪水悠悠春自來，草堂無主燕飛回。\n隔簾惟見中庭草，一樹山橊依舊開。\n","id":61113,"chapter":"卷四十","chapternum":40,"title":"傷愚溪三首〈并序〉","titledesc":"故人柳子厚之謫永州得勝地結茅樹蔬為沼沚為臺榭目曰愚溪桺子沒三年有僧遊零陵告予曰愚溪無復曩時矣一聞是言悲不能自勝遂以所聞為七言以寄恨","collection":"","collectiondesc":"","poemindex":80},{"author":"劉禹錫","charstyle":"近體詩","content":"草聖數行留壞壁，木奴千樹薦鄰家。\n唯見里門通徳㮄，殘陽寂寞出樵車。\n","id":61114,"chapter":"卷四十","chapternum":40,"title":"傷愚溪三首〈并序〉","titledesc":"故人柳子厚之謫永州得勝地結茅樹蔬為沼沚為臺榭目曰愚溪桺子沒三年有僧遊零陵告予曰愚溪無復曩時矣一聞是言悲不能自勝遂以所聞為七言以寄恨","collection":"","collectiondesc":"","poemindex":81},{"author":"劉禹錫","charstyle":"近體詩","content":"桞門竹巷依依在，野草青苔日日多。\n總有鄰人解吹笛，山陽舊里更誰過。\n","id":61115,"chapter":"卷四十","chapternum":40,"title":"傷愚溪三首〈并序〉","titledesc":"故人柳子厚之謫永州得勝地結茅樹蔬為沼沚為臺榭目曰愚溪桺子沒三年有僧遊零陵告予曰愚溪無復曩時矣一聞是言悲不能自勝遂以所聞為七言以寄恨","collection":"","collectiondesc":"","poemindex":82},{"author":"劉禹錫","charstyle":"近體詩","content":"寶馬鳴珂踏曉塵，魚文匕首犯車茵。\n適來行哭里門外，昨夜華堂歌舞人。\n","id":61116,"chapter":"卷四十","chapternum":40,"title":"代靖安佳人怨二首","titledesc":"靖安者乃丞相武公居里名也元和十一年六月公將朝夜漏未盡三刻騎出里門遇盜薨於墻下初公為郎余為御史繇是有舊故今守逺服賤不可以誄又不得為歌詩聲於楚挽故代作佳人怨以禆於樂府云","collection":"","collectiondesc":"","poemindex":83},{"author":"劉禹錫","charstyle":"近體詩","content":"秉燭朝天遂不回，路人彈指望髙臺。\n墻東便是傷心地，夜夜流螢飛去來。\n","id":61117,"chapter":"卷四十","chapternum":40,"title":"代靖安佳人怨二首","titledesc":"靖安者乃丞相武公居里名也元和十一年六月公將朝夜漏未盡三刻騎出里門遇盜薨於墻下初公為郎余為御史繇是有舊故今守逺服賤不可以誄又不得為歌詩聲於楚挽故代作佳人怨以禆於樂府云","collection":"","collectiondesc":"","poemindex":84},{"author":"劉禹錫","charstyle":"近體詩","content":"歩歩相㩦不覺難，九霄雲外倚欄杆。\n忽然語笑半天上，無限游人舉眼看。\n","id":61118,"chapter":"卷四十","chapternum":40,"title":"同樂天登棲靈寺塔","titledesc":"","collection":"","collectiondesc":"","poemindex":85},{"author":"劉禹錫","charstyle":"近體詩","content":"二十餘年作逐臣，歸來還見曲江春。\n游人莫笑白頭醉，老醉花間有幾人。\n","id":61119,"chapter":"卷四十","chapternum":40,"title":"杏園花下酬樂天見贈","titledesc":"","collection":"","collectiondesc":"","poemindex":86},{"author":"劉禹錫","charstyle":"近體詩","content":"新妝面面下朱樓，深鎖春光一院愁。\n行到中庭數花朶，蜻蜓飛上玉搔頭。\n","id":61120,"chapter":"卷四十","chapternum":40,"title":"春詞","titledesc":"","collection":"","collectiondesc":"","poemindex":87},{"author":"劉禹錫","charstyle":"近體詩","content":"清江一曲桺千條，二十年前舊板橋。\n自與情人橋上别，更無消息到今朝。\n","id":61121,"chapter":"卷四十","chapternum":40,"title":"楊枝詞","titledesc":"","collection":"","collectiondesc":"","poemindex":88},{"author":"劉禹錫","charstyle":"近體詩","content":"花面丫頭十三四，春來綽約向人時。\n終須買取名春艸，處處相將歩歩隨。\n","id":61122,"chapter":"卷四十","chapternum":40,"title":"寄贈小樊","titledesc":"","collection":"","collectiondesc":"","poemindex":89},{"author":"劉禹錫","charstyle":"近體詩","content":"平章宅裏一欄花，臨到開時不在家。\n莫道兩京非逺别，春明門外即天涯。\n","id":61123,"chapter":"卷四十","chapternum":40,"title":"和令狐相公别牡丹","titledesc":"","collection":"","collectiondesc":"","poemindex":90},{"author":"劉禹錫","charstyle":"近體詩","content":"日日臨池弄小雛，還思冩論付官奴。\n栁家新樣元和脚，且盡薑芽歛手徒。\n","id":61124,"chapter":"卷四十","chapternum":40,"title":"答柳栁州","titledesc":"","collection":"","collectiondesc":"","poemindex":91},{"author":"劉禹錫","charstyle":"近體詩","content":"小兒弄筆不能嗔，涴壁書窗且當勤。\n聞彼夢熊猶未兆，女中誰是衛夫人。\n","id":61125,"chapter":"卷四十","chapternum":40,"title":"答柳栁州","titledesc":"","collection":"","collectiondesc":"","poemindex":92},{"author":"劉禹錫","charstyle":"近體詩","content":"謫在三湘冣逺州，邉鴻不到水南流。\n如今暫寄尊前笑，明日辭君步步愁。\n","id":61126,"chapter":"卷四十","chapternum":40,"title":"赴連州諸公置酒相送","titledesc":"","collection":"","collectiondesc":"","poemindex":93},{"author":"劉禹錫","charstyle":"近體詩","content":"玉女來看玉蕋花，異香先引七香車。\n攀枝弄雪時回顧，驚怪人間日易斜。\n","id":61127,"chapter":"卷四十","chapternum":40,"title":"和嚴給事聞唐昌觀玉蕊花下有遊仙二首","titledesc":"","collection":"","collectiondesc":"","poemindex":94},{"author":"劉禹錫","charstyle":"近體詩","content":"雪蘂瓊絲滿院春，衣輕步步不生塵。\n君王簾下徒相問，長伴吹簫别有人。\n","id":61128,"chapter":"卷四十","chapternum":40,"title":"和嚴給事聞唐昌觀玉蕊花下有遊仙二首","titledesc":"","collection":"","collectiondesc":"","poemindex":95},{"author":"劉禹錫","charstyle":"近體詩","content":"已嗟池上别魂驚，忽報夢中㩦手行。\n此夜獨歸還乞夢，老人無睡到天明。\n","id":61129,"chapter":"卷四十","chapternum":40,"title":"酬牛相公别後夢同遊","titledesc":"","collection":"","collectiondesc":"","poemindex":96},{"author":"劉禹錫","charstyle":"近體詩","content":"玉兒已逐金鐶葬，翠羽先隨秋草萎。\n惟見芙蓉含曉露，數行紅淚滴清池。\n","id":61130,"chapter":"卷四十","chapternum":40,"title":"和西州李尚書傷孔雀及薛濤","titledesc":"","collection":"","collectiondesc":"","poemindex":97},{"author":"劉禹錫","charstyle":"近體詩","content":"武昌山下蜀江東，重向仙舟見葛洪。\n又得案前親禮拜，大羅天訣玉函封。\n","id":61131,"chapter":"卷四十","chapternum":40,"title":"遇毛仙翁","titledesc":"","collection":"","collectiondesc":"","poemindex":98},{"author":"劉禹錫","charstyle":"近體詩","content":"大絃嘈囋小絃清，噴雪含風意思生。\n一聽曹剛彈薄媚，人生不合出京城。\n","id":61132,"chapter":"卷四十","chapternum":40,"title":"曹剛","titledesc":"","collection":"","collectiondesc":"","poemindex":99},{"author":"劉禹錫","charstyle":"近體詩","content":"謫居愁寂似幽棲，百草當門茅舍低。\n夜獵將軍忽相訪，鷓鴣驚起繞籬啼。\n","id":61133,"chapter":"卷四十","chapternum":40,"title":"喜康將軍見訪","titledesc":"","collection":"","collectiondesc":"","poemindex":100},{"author":"劉禹錫","charstyle":"近體詩","content":"湖光秋月兩相和，潭面無風鏡未磨。\n遥望洞庭山水翠，白銀盤裏一青螺。\n","id":61134,"chapter":"卷四十","chapternum":40,"title":"月望洞庭","titledesc":"","collection":"","collectiondesc":"","poemindex":101},{"author":"秦系","charstyle":"近體詩","content":"一似桃源隱，將令過客迷。\n礙冠門桺長，驚夢院鸎啼。\n澆藥泉流細，圍棋日影低。\n舉家無外事，共愛草萋萋。\n","id":61135,"chapter":"卷四十","chapternum":40,"title":"春日閒居","titledesc":"","collection":"","collectiondesc":"","poemindex":102},{"author":"秦系","charstyle":"近體詩","content":"長謠朝復暝，幽獨幾人知。\n老鶴兼雛弄，叢篁帶笋移。\n白雲將袖拂，青鏡出簷窺。\n邀取漁家叟，花間把酒巵。\n","id":61136,"chapter":"卷四十","chapternum":40,"title":"春日閒居","titledesc":"","collection":"","collectiondesc":"","poemindex":103},{"author":"秦系","charstyle":"近體詩","content":"寂寂池亭裏，軒窗間緑苔。\n遊魚牽荇没，戲鳥踏花摧。\n小徑僧尋去，髙峯鹿下來。\n中年曾屢辟，多病復遲迴。\n","id":61137,"chapter":"卷四十","chapternum":40,"title":"春日閒居","titledesc":"","collection":"","collectiondesc":"","poemindex":104},{"author":"秦系","charstyle":"近體詩","content":"鷄犬漁舟裏，長謠任興行。\n即令邀客醉，已被逺山迎。\n書笈將非重，荷衣著甚輕。\n謝安無個事，急起為蒼生。\n","id":61138,"chapter":"卷四十","chapternum":40,"title":"將移耶溪舊居留呈嚴長史維陳校書允初","titledesc":"","collection":"","collectiondesc":"","poemindex":105},{"author":"秦系","charstyle":"近體詩","content":"不逐時人後，終年獨閉闗。\n家中貧自樂，石上卧常閒。\n墜栗添新味，殘花帶老顔。\n侍臣當獻納，那得到空山。\n","id":61139,"chapter":"卷四十","chapternum":40,"title":"晚秋拾遺朱放訪山居","titledesc":"","collection":"","collectiondesc":"","poemindex":106},{"author":"秦系","charstyle":"近體詩","content":"白雲知所好，栢葉幸加餐。\n石鏡妻將照，仙書我借看。\n鳥來翻藥椀，猿飲怕魚竿。\n借問巖前樹，何枝曾掛冠。\n","id":61140,"chapter":"卷四十","chapternum":40,"title":"題石室山王宁所居","titledesc":"","collection":"","collectiondesc":"","poemindex":107},{"author":"秦系","charstyle":"近體詩","content":"終年常避喧，自注五千言。\n流水閒過院，春風與閉門。\n山容邀上客，桂實落華軒。\n莫強教余起，微官不足論。\n","id":61141,"chapter":"卷四十","chapternum":40,"title":"山中贈張正則評事〈時授右衛佐〉","titledesc":"","collection":"","collectiondesc":"","poemindex":108},{"author":"秦系","charstyle":"近體詩","content":"由來那敢議輕肥，散髮行歌自採薇。\n逋客未能忘野興，辟書翻遣脫荷衣。\n家中匹婦空相笑，池上羣鷗盡欲飛。\n更乞大賢容小隠，益看愚谷有光輝〈系家于剡山向盈一紀大厯五年人以文聞鄴守薛公無何奏系右衛率府倉曹參軍意所不欲以疾辭免因將命者輙獻斯文〉。\n","id":61142,"chapter":"卷四十","chapternum":40,"title":"獻薛僕射","titledesc":"","collection":"","collectiondesc":"","poemindex":109},{"author":"秦系","charstyle":"近體詩","content":"時人多笑樂幽棲，晚起閒行獨杖藜。\n雲色卷舒前後嶺，藥苖新舊兩三畦。\n偶逢野果將呼子，屢折荆釵亦為妻。\n擬共釣竿長往復，嚴陵灘上勝耶溪。\n","id":61143,"chapter":"卷四十","chapternum":40,"title":"耶溪書懷寄劉長卿貟外","titledesc":"","collection":"","collectiondesc":"","poemindex":110},{"author":"秦系","charstyle":"近體詩","content":"空山歳計是胡麻，窮海無梁泛一槎。\n稚子惟能覓梨栗，逸妻相共老煙霞。\n朗吟麗句驚巢鶴，閒對春風看落花。\n借問省中何水部，今人幾箇屬詩家。\n","id":61144,"chapter":"卷四十","chapternum":40,"title":"山中奉寄錢起貟外兼簡苖發員外","titledesc":"","collection":"","collectiondesc":"","poemindex":111},{"author":"秦系","charstyle":"近體詩","content":"閑閑麋鹿或相隨，一兩年來鬢欲衰。\n琴硯共依春酒甕，雲霞覆着破柴籬。\n注書不向時流說，種藥空令道者知。\n久帶紗巾仍藉草，山中那得見朝儀。\n","id":61145,"chapter":"卷四十","chapternum":40,"title":"寄浙東皇甫中丞","titledesc":"","collection":"","collectiondesc":"","poemindex":112},{"author":"秦系","charstyle":"近體詩","content":"簷前朝暮雨添花，八十真僧飯一麻。\n入定㡬時還出定，不知巢鷰汚袈裟。\n","id":61146,"chapter":"卷四十","chapternum":40,"title":"題僧明惠房","titledesc":"","collection":"","collectiondesc":"","poemindex":113},{"author":"秦系","charstyle":"近體詩","content":"久卧雲間已息機，青袍忽着狎鷗飛。\n詩興到來無一事，郡人今有謝玄暉。\n","id":61147,"chapter":"卷四十","chapternum":40,"title":"呈韋蘇州","titledesc":"","collection":"","collectiondesc":"","poemindex":114},{"author":"劉方平","charstyle":"近體詩","content":"旅夢何時盡，征途望每賖。\n晚秋淮上水，新月楚人家。\n𤠔嘯空山，近鴻飛極浦。\n斜明朝南岸，去言折桂枝。\n","id":61148,"chapter":"卷四十","chapternum":40,"title":"秋夜思","titledesc":"","collection":"","collectiondesc":"","poemindex":115},{"author":"劉方平","charstyle":"近體詩","content":"林塘夜發舟，蟲響荻颼颼。\n萬影皆因月，千聲各為秋。\n嵗華空復晚，鄉思不堪愁。\n西北浮雲外，伊川何處流。\n","id":61149,"chapter":"卷四十","chapternum":40,"title":"泛舟","titledesc":"","collection":"","collectiondesc":"","poemindex":116},{"author":"劉方平","charstyle":"近體詩","content":"官渡初楊桺，風來亦動搖。\n武昌行路好，應為最長條。\n葉暎黃鸝夕，花繁白雪朝。\n年年攀折意，流恨入纎腰。\n","id":61150,"chapter":"卷四十","chapternum":40,"title":"折楊枝","titledesc":"","collection":"","collectiondesc":"","poemindex":117},{"author":"劉方平","charstyle":"近體詩","content":"夕殿别君王，深宫月似霜。\n人幽在長信，螢出向昭陽。\n露浥紅蘭濕，秋凋碧樹傷。\n惟留合歡扇，從此篋中藏。\n","id":61151,"chapter":"卷四十","chapternum":40,"title":"班婕妤","titledesc":"","collection":"","collectiondesc":"","poemindex":118},{"author":"劉方平","charstyle":"近體詩","content":"南陌春風早，東隣曙色斜。\n一花開楚國，雙燕入盧家。\n眠罷梳雲髻，妝成上錦車。\n誰知如昔日，更浣越溪紗。\n","id":61152,"chapter":"卷四十","chapternum":40,"title":"新春","titledesc":"","collection":"","collectiondesc":"","poemindex":119},{"author":"劉方平","charstyle":"近體詩","content":"落日晴江裏，荆歌艶楚腰。\n採蓮從小慣，十五即乗潮。\n","id":61153,"chapter":"卷四十","chapternum":40,"title":"採蓮","titledesc":"","collection":"","collectiondesc":"","poemindex":120},{"author":"劉方平","charstyle":"近體詩","content":"新作蛾眉樣，誰將月裏同。\n有來凡幾日，相效滿城中。\n","id":61154,"chapter":"卷四十","chapternum":40,"title":"京兆眉","titledesc":"","collection":"","collectiondesc":"","poemindex":121},{"author":"劉方平","charstyle":"近體詩","content":"飛雪帶春風，徘徊亂繞空。\n君看似花處，偏在洛陽東。\n","id":61155,"chapter":"卷四十","chapternum":40,"title":"春雪","titledesc":"","collection":"","collectiondesc":"","poemindex":122},{"author":"劉方平","charstyle":"近體詩","content":"佳人成古石，蘚駁覆花黃。\n猶有春山杏，枝枝似薄妝。\n","id":61156,"chapter":"卷四十","chapternum":40,"title":"望夫石","titledesc":"","collection":"","collectiondesc":"","poemindex":123},{"author":"劉方平","charstyle":"近體詩","content":"更深月色半人家，北斗䦨干南斗斜。\n今夜偏知春氣暖，蟲聲新透綠窗紗。\n","id":61157,"chapter":"卷四十","chapternum":40,"title":"夜月","titledesc":"","collection":"","collectiondesc":"","poemindex":124},{"author":"劉方平","charstyle":"近體詩","content":"紗窗日落漸黃昏，金屋無人見涙痕。\n寂寞空庭春欲晚，梨花滿地不闗門。\n","id":61158,"chapter":"卷四十","chapternum":40,"title":"春怨","titledesc":"","collection":"","collectiondesc":"","poemindex":125},{"author":"劉方平","charstyle":"近體詩","content":"朝日殘鶯伴妾啼，開簾只見草萋萋。\n庭前時有東風入，楊栁千條盡向西。\n","id":61159,"chapter":"卷四十","chapternum":40,"title":"代春怨","titledesc":"","collection":"","collectiondesc":"","poemindex":126}]