[
  {
    "id": 62808,
    "uid": "poem-58-1",
    "chapter": "卷五十八",
    "chapternum": 58,
    "charstyle": "古體詩",
    "title": "賀雨",
    "titledesc": "",
    "collection": "",
    "collectiondesc": "",
    "poemindex": 1,
    "author": "白居易",
    "content": "皇帝嗣寳厯，元和三年冬。\n自冬及春暮，不雨旱爞爞。\n上心念下民，懼歳成災凶。\n遂下罪巳詔，殷勤制萬邦。\n帝曰余一人，繼天承祖宗。\n憂勤不遑寧，夙夜心忡忡。\n元年誅劉闢，一舉靖巴邛。\n二年戮李錡，不戰安江東。\n顧惟眇眇徳，遽有巍巍功。\n㦯者天降沴，無乃儆余躬。\n上思荅天戒，下思致時邕。\n莫如率其身，慈和與儉恭。\n乃命罷進獻，乃命賑饑窮。\n宥死降五刑，已責寛三農。\n宫女出宣徽，廏馬減飛龍。\n庶政靡不舉，皆由自宸𠂻。\n奔騰道路人，傴僂田野翁。\n歡呼相告報，感泣涕沾胷。\n順人人心恱，先天天意從。\n詔下纔七日，和氣生冲融。\n凝為悠悠雲，散作習習風。\n晝夜三日雨，淒淒復濛濛。\n萬心春熈熙，百穀青芃芃。\n人變愁為喜，歳易儉為豐。\n乃知王者心，憂樂與衆同。\n皇天與后土，所感無不通。\n冠佩何鏘鏘，將相及王公。\n蹈舞呼萬歳，列賀明庭中。\n小臣誠愚陋，職忝金鑾宮。\n稽首再三拜，一言獻天聰。\n君以明為聖，臣以直為忠。\n敢賀有其始，亦願有其終。\n"
  },
  {
    "id": 62809,
    "uid": "poem-58-2",
    "chapter": "卷五十八",
    "chapternum": 58,
    "charstyle": "古體詩",
    "title": "夢仙",
    "titledesc": "",
    "collection": "",
    "collectiondesc": "",
    "poemindex": 2,
    "author": "白居易",
    "content": "人有夢仙者，夢身升上清。\n坐乗一白鶴，前引雙紅旌。\n羽衣忽飄飄，玉鸞俄錚錚。\n半空直下視，人世沈冥冥。\n漸失鄉國處，纔分山水形。\n東海一片白，列岳五㸃青。\n須㬰羣仙來，相引朝玉京。\n安期羡門輩，列侍如公卿。\n仰謁玉皇帝，稽首前致誠。\n帝言汝仙才，努力勿自輕。\n却後十五年，期汝不死庭。\n再拜受斯言，既寤喜且驚。\n秘之不敢泄，誓志居巖扃。\n恩愛捨骨月，飲食斷羶腥。\n朝飱雲母散，夜吸沆瀣精。\n空山三十載，日望輜軿迎。\n前期過巳久，鸞鶴無來聲。\n齒髮日衰白，耳目減聰明。\n一朝同物化，身與糞壤并。\n神仙信有之，俗力非可營。\n茍無金骨相，不列丹臺名。\n徒傳辟穀法，虚受燒丹經。\n只自取勤苦，百年終不成。\n悲哉夢仙人，一夢誤一生。\n"
  },
  {
    "id": 62810,
    "uid": "poem-58-3",
    "chapter": "卷五十八",
    "chapternum": 58,
    "charstyle": "古體詩",
    "title": "觀刈麥〈時為盩厔縣尉〉",
    "titledesc": "",
    "collection": "",
    "collectiondesc": "",
    "poemindex": 3,
    "author": "白居易",
    "content": "田家少閒月，五月人倍忙。\n夜來南風起，小麥覆隴黄。\n婦姑荷簞食，童稚㩦壺漿。\n相隨餉田去，丁壯在南崗。\n足蒸暑土氣，背灼炎天光。\n力盡不知熱，但惜夏日長。\n復有貧婦人，抱子在其傍。\n右手秉遺穗，左臂懸弊筐。\n聽其相顧言，聞者為悲傷。\n家田輸稅盡，拾此充饑腸。\n今我何功徳，曽不事農桑。\n吏禄三百石，嵗宴有餘糧。\n念此私自愧，盡日不能忘。\n"
  },
  {
    "id": 62811,
    "uid": "poem-58-4",
    "chapter": "卷五十八",
    "chapternum": 58,
    "charstyle": "古體詩",
    "title": "題海圖屏風〈元和巳丑年作〉",
    "titledesc": "",
    "collection": "",
    "collectiondesc": "",
    "poemindex": 4,
    "author": "白居易",
    "content": "海水無風時，波濤安悠悠。\n鱗介無小大，遂性各沈浮。\n突兀海厎鼇，首冠三神丘。\n釣網不能制，其來非一秋。\n或者不量力，謂兹鼇可求。\n贔屭牽不動，綸絶沈其鈎。\n一鼇既頓頷，諸鼇齊掉頭。\n白濤與黒浪，呼吸繞咽喉。\n噴風激飛亷，鼓波怒陽侯。\n鯨鯢得其便，張口欲吞舟。\n萬里無活鱗，百川多倒流。\n遂使江漢水，朝宗意亦休。\n蒼然屏風上，此畫良有由。\n"
  },
  {
    "id": 62812,
    "uid": "poem-58-5",
    "chapter": "卷五十八",
    "chapternum": 58,
    "charstyle": "古體詩",
    "title": "羸駿",
    "titledesc": "",
    "collection": "",
    "collectiondesc": "",
    "poemindex": 5,
    "author": "白居易",
    "content": "驊騮失其主，羸餓無人牧。\n向風嘶一聲，莽蒼黄河曲。\n蹋冰水畔立，卧雪塚間宿。\n歳暮田野空，寒草不滿腹。\n豈無市駿者，盡是凡人目。\n相馬失於瘦，遂遺千里足。\n邨中何擾擾，有吏徵芻粟。\n淪彼軍廏中，化作駑駘肉。\n"
  },
  {
    "id": 62813,
    "uid": "poem-58-6",
    "chapter": "卷五十八",
    "chapternum": 58,
    "charstyle": "古體詩",
    "title": "廢琴",
    "titledesc": "",
    "collection": "",
    "collectiondesc": "",
    "poemindex": 6,
    "author": "白居易",
    "content": "絲桐合為琴，中有太古聲。\n古聲淡無味，不稱今日情。\n玉徽光彩滅，朱絃塵土生。\n廢棄來已久，遺音尚泠泠。\n不辭為君彈，縱彈人不聽。\n何物使之然，羌笛與秦箏。\n"
  },
  {
    "id": 62814,
    "uid": "poem-58-7",
    "chapter": "卷五十八",
    "chapternum": 58,
    "charstyle": "古體詩",
    "title": "李都尉古劒",
    "titledesc": "",
    "collection": "",
    "collectiondesc": "",
    "poemindex": 7,
    "author": "白居易",
    "content": "古劒寒黯黯，鑄來幾千秋。\n白光納日月，紫氣排斗牛。\n有客借一觀，愛之不敢求。\n湛然玉匣中，秋水湛不流。\n至寳有本性，精剛無與儔。\n可使寸寸折，不能繞指柔。\n願快直士心，將斷佞臣頭。\n不願報小怨，夜半刺私讐。\n勸君慎所用，無作神兵羞。\n"
  },
  {
    "id": 62815,
    "uid": "poem-58-8",
    "chapter": "卷五十八",
    "chapternum": 58,
    "charstyle": "古體詩",
    "title": "雲居寺孤桐",
    "titledesc": "",
    "collection": "",
    "collectiondesc": "",
    "poemindex": 8,
    "author": "白居易",
    "content": "一株青玉立，千葉緑雲委。\n亭亭五丈餘，髙意猶未已。\n山僧年九十，清淨老不死。\n自云手種時，一顆青桐子。\n直從萌芽㧞，髙自毫末始。\n四面無附枝，中心有通理。\n寄言立身者，孤直當如此。\n"
  },
  {
    "id": 62816,
    "uid": "poem-58-9",
    "chapter": "卷五十八",
    "chapternum": 58,
    "charstyle": "古體詩",
    "title": "京兆府新栽蓮〈時為盩厔縣尉趨府作〉",
    "titledesc": "",
    "collection": "",
    "collectiondesc": "",
    "poemindex": 9,
    "author": "白居易",
    "content": "汚溝貯濁水，水上葉田田。\n我來一長嘆，知是東溪蓮。\n下有清泥汚，馨香無復全。\n上有紅塵撲，顔色不得鮮。\n物性猶如此，人事亦宜然。\n託根非其所，不如遭棄捐。\n昔在溪中日，花葉媚清漣。\n今來不得地，顦顇府門前。\n"
  },
  {
    "id": 62817,
    "uid": "poem-58-10",
    "chapter": "卷五十八",
    "chapternum": 58,
    "charstyle": "古體詩",
    "title": "初授拾遺",
    "titledesc": "",
    "collection": "",
    "collectiondesc": "",
    "poemindex": 10,
    "author": "白居易",
    "content": "奉詔登左掖，束帶叅朝議。\n何言初命卑，且脫風塵吏。\n杜甫陳子昻，才名括天地。\n當時非不遇，尚無過斯位。\n况予蹇薄者，寵至不自意。\n驚近白日光，慙非青雲器。\n天子方從諌，朝廷無忌諱。\n豈不思匪躬，適遇時無事。\n受命已旬月，飽食随班次。\n諫紙忽盈箱，對之終自愧。\n"
  },
  {
    "id": 62818,
    "uid": "poem-58-11",
    "chapter": "卷五十八",
    "chapternum": 58,
    "charstyle": "古體詩",
    "title": "贈元稹",
    "titledesc": "",
    "collection": "",
    "collectiondesc": "",
    "poemindex": 11,
    "author": "白居易",
    "content": "自我從宦遊，七年在長安。\n所得惟元君，乃知定交難。\n豈無山上苗，徑寸無歳寒。\n豈無要津水，咫尺無波瀾。\n之子異於是，久處誓不諼。\n無波古井水，有節秋竹竿。\n一為同心友，三及芳歳䦨。\n花下鞍馬遊，雪中杯酒歡。\n衡門相逢迎，不具帶與冠。\n春風日髙睡，秋月夜深㸔。\n不為同登科，不為同署官。\n所合在方寸，心源無異端。\n"
  },
  {
    "id": 62819,
    "uid": "poem-58-12",
    "chapter": "卷五十八",
    "chapternum": 58,
    "charstyle": "古體詩",
    "title": "宿紫閣山北邨",
    "titledesc": "",
    "collection": "",
    "collectiondesc": "",
    "poemindex": 12,
    "author": "白居易",
    "content": "晨遊紫閣峯，暮宿山下邨。\n村老見予喜，為予開一尊。\n舉杯未及飲，暴卒來入門。\n紫衣挾刀斧，草草十餘人。\n奪我席上酒，掣我盤中飱。\n主人退後立，歛手反如賓。\n中庭有竒樹，種來三十春。\n主人惜不得，持斧斷其根。\n口稱采造家，身屬神䇿軍。\n主人慎勿語，中尉正承恩。\n"
  },
  {
    "id": 62820,
    "uid": "poem-58-13",
    "chapter": "卷五十八",
    "chapternum": 58,
    "charstyle": "古體詩",
    "title": "蜀路石婦",
    "titledesc": "",
    "collection": "",
    "collectiondesc": "",
    "poemindex": 13,
    "author": "白居易",
    "content": "道傍一石婦無記亦無銘傳是此鄉女為婦孝且貞十五嫁邑人十六夫征行夫行二十載婦獨守孤㷀其夫有父母老病不安寧其婦執婦道一一如禮經晨昏問起居恭順發心誠藥餌自調節饍羞必甘馨夫行竟不歸婦徳轉光明後人髙其節刻石像婦形儼然整衣巾若立在閨庭似見舅姑禮如聞環珮聲至今為婦者見此孝心生不比山頭石空有望夫名"
  },
  {
    "id": 62821,
    "uid": "poem-58-14",
    "chapter": "卷五十八",
    "chapternum": 58,
    "charstyle": "古體詩",
    "title": "折劒頭",
    "titledesc": "",
    "collection": "",
    "collectiondesc": "",
    "poemindex": 14,
    "author": "白居易",
    "content": "拾得折劒頭，不知拾之由。\n一握青𧉮尾，數寸碧峯頭。\n疑是斬鯨鯢，不然刺蛟虬。\n缺落泥土中，委棄無人收。\n我有鄙介性，好剛不好柔。\n勿輕直折劒，猶勝曲全鈎。\n"
  },
  {
    "id": 62822,
    "uid": "poem-58-15",
    "chapter": "卷五十八",
    "chapternum": 58,
    "charstyle": "古體詩",
    "title": "登樂遊園望",
    "titledesc": "",
    "collection": "",
    "collectiondesc": "",
    "poemindex": 15,
    "author": "白居易",
    "content": "獨上樂遊園，四望天日曛。\n東北何靄靄，宫闕入煙雲。\n愛此髙處立，忽如遺垢氛。\n耳目暫清曠，懷抱鬱不伸。\n下視十二街，綠樹間紅塵。\n車馬徒滿眼，不見心所親。\n孔生死洛陽，元九謫荆門。\n可憐南北路，髙葢者何人。\n"
  },
  {
    "id": 62823,
    "uid": "poem-58-16",
    "chapter": "卷五十八",
    "chapternum": 58,
    "charstyle": "古體詩",
    "title": "感鶴",
    "titledesc": "",
    "collection": "",
    "collectiondesc": "",
    "poemindex": 16,
    "author": "白居易",
    "content": "鶴有不羣者，飛飛在野田。\n饑不啄腐鼠，渇不飲盜泉。\n貞姿自耿介，雜鳥何翩翾。\n同遊不同志，如此十餘年。\n一興嗜慾念，遂為矰繳牽。\n委質小池内，爭食羣雞前。\n不惟懐稻粱，兼亦競腥羶。\n不惟戀主人，兼亦狎烏鳶。\n物心不可知，天性有時遷。\n一飽尚如此，况乗大夫軒。\n"
  },
  {
    "id": 62824,
    "uid": "poem-58-17",
    "chapter": "卷五十八",
    "chapternum": 58,
    "charstyle": "古體詩",
    "title": "白牡丹〈和錢學士作〉",
    "titledesc": "",
    "collection": "",
    "collectiondesc": "",
    "poemindex": 17,
    "author": "白居易",
    "content": "城中㸔花客旦暮走營營素華人不顧亦占牡丹名開在深寺中車馬無來聲唯有錢學士盡日遶叢行憐此皓然質無人自芳馨衆嫌我獨賞移植在中庭留景夜不暝迎光曙先明對之心亦靜虚白相向生唐昌玉蕋花攀翫衆所爭折來比顔色一種如瑶瓊彼因稀見貴此以多為輕始知無正色愛惡隨人情豈惟花獨爾理與人事并君㸔入眼者紫艶與紅英"
  },
  {
    "id": 62825,
    "uid": "poem-58-18",
    "chapter": "卷五十八",
    "chapternum": 58,
    "charstyle": "古體詩",
    "title": "贈内",
    "titledesc": "",
    "collection": "",
    "collectiondesc": "",
    "poemindex": 18,
    "author": "白居易",
    "content": "生為同室親，死為同穴塵。\n他人尚相勉，而况我與君。\n黔婁固窮士，妻賢忘其貧。\n冀缺一農夫，妻敬儼如賓。\n陶潛不營生，翟氏自爨薪。\n梁鴻不宜仕，孟光甘布裙。\n君雖不讀書，此事耳亦聞。\n至此千載後，傳是何如人。\n人生未死間，不能忘其身。\n所須者衣食，不過飽與温。\n蔬食足充饑，何必嘗膏珍。\n繒絮足禦寒，何必錦繡文。\n君家有遺訓，清白貽子孫。\n我亦貞苦士，與君新結婚。\n庶保貧與素，偕老同欣欣。\n"
  },
  {
    "id": 62826,
    "uid": "poem-58-19",
    "chapter": "卷五十八",
    "chapternum": 58,
    "charstyle": "古體詩",
    "title": "寄唐生",
    "titledesc": "",
    "collection": "",
    "collectiondesc": "",
    "poemindex": 19,
    "author": "白居易",
    "content": "賈誼哭時事，阮籍哭路岐。\n唐生今亦哭，異代同其悲。\n唐生者何人，五十寒且饑。\n不悲口無食，不悲身無衣。\n所悲忠與義，悲甚則哭之。\n太尉擊賊日〈段太尉以笏擊朱泚〉，尚書叱盜時〈顔尚書叱李希烈〉。\n大夫死兇冦〈陸大夫為亂兵所害〉，諫議謫蠻夷〈楊諫議左遷道州〉。\n毎見如此事，聲發涕輙隨。\n徃徃聞其風，俗士猶㦯非。\n憐君頭半白，其志竟不衰。\n我亦君之徒，鬱鬱何所為。\n不能發聲哭，轉作樂府詩。\n篇篇無空文，句句必盡規。\n功髙虞人箴，痛甚騷人辭。\n非求宫律髙，不務文字竒。\n惟歌生民病，願得天子知。\n未得天子知，甘受時人嗤。\n藥良氣味苦，琴淡音聲稀。\n不懼權豪怒，亦任親朋譏。\n人竟無奈何，呼作狂男兒。\n每逢羣盜息，或遇雲霧披。\n但自髙聲歌，庶幾天聽卑。\n歌哭雖異名，所感則同歸。\n寄君三十章，與君為哭詞。\n"
  },
  {
    "id": 62827,
    "uid": "poem-58-20",
    "chapter": "卷五十八",
    "chapternum": 58,
    "charstyle": "古體詩",
    "title": "傷唐衢",
    "titledesc": "",
    "collection": "",
    "collectiondesc": "",
    "poemindex": 20,
    "author": "白居易",
    "content": "自我心存道，外物少能逼。\n常排傷心事，不為長嘆息。\n忽聞唐衢死，不覺動顔色。\n悲端從東來，觸我心惻惻。\n伊昔未相知，偶遊滑臺側。\n同宿李翺家，一言如舊識。\n酒酣出送我，風雪黄河北。\n日西並馬頭，語别至昏黑。\n君歸向東鄭，我來遊上國。\n交心不交面，從此重相憶。\n憐君儒家子，不得詩書力。\n五十著青衣，試官無祿食。\n遺文僅千首，六義無差忒。\n散在京洛間，何人為收拾。\n"
  },
  {
    "id": 62828,
    "uid": "poem-58-21",
    "chapter": "卷五十八",
    "chapternum": 58,
    "charstyle": "古體詩",
    "title": "傷唐衢",
    "titledesc": "",
    "collection": "",
    "collectiondesc": "",
    "poemindex": 21,
    "author": "白居易",
    "content": "憶昨元和初，忝備諫官位。\n是時兵革後，生民正憔悴。\n但傷民病痛，不識時忌諱。\n遂作秦中吟，一吟悲一事。\n貴人皆怪怒，間人亦非訾。\n天髙未及聞，荆棘生滿地。\n唯有唐衢見，知我平生志。\n一讀興嘆嗟，再吟垂涕泗。\n因和三十韻，手題逺緘寄。\n致吾陳杜間，賞愛非常意。\n此人無復見，此詩猶可貴。\n今日開箧㸔，蠧魚損文字。\n不知何處塟，欲問先歔欷。\n終去哭墳前，還君一掬淚〈陳杜謂子昻與甫也此詩猶可貴謂唐衢詩也〉。\n"
  },
  {
    "id": 62829,
    "uid": "poem-58-22",
    "chapter": "卷五十八",
    "chapternum": 58,
    "charstyle": "古體詩",
    "title": "問友",
    "titledesc": "",
    "collection": "",
    "collectiondesc": "",
    "poemindex": 22,
    "author": "白居易",
    "content": "種蘭不種艾，蘭生艾亦生。\n根荄相交長，莖葉相附榮。\n香莖與臭葉，日夜俱長大。\n鋤艾恐傷蘭，溉蘭恐滋艾。\n蘭亦未能溉，艾亦未能除。\n沈吟意不決，問君欲何如。\n"
  },
  {
    "id": 62830,
    "uid": "poem-58-23",
    "chapter": "卷五十八",
    "chapternum": 58,
    "charstyle": "古體詩",
    "title": "紫藤",
    "titledesc": "",
    "collection": "",
    "collectiondesc": "",
    "poemindex": 23,
    "author": "白居易",
    "content": "藤花紫䝉茸，藤葉青扶疎。\n誰謂好顔色，而為害有餘。\n下如蛇屈盤，上若繩縈紆。\n可憐中間樹，束縛成枯株。\n柔蔓不自勝，嫋嫋挂空虚。\n豈知纒樹木，千夫力不如。\n先柔後為害，有似諛佞徒。\n附著君權勢，君迷不肯誅。\n又如妖婦人，綢繆蠱其夫。\n竒邪壊人室，夫惑不能除。\n寄言邦與家，所慎在其初。\n毫末不早辨，滋蔓信難圖。\n願以藤為戒，銘之於座隅。\n"
  },
  {
    "id": 62831,
    "uid": "poem-58-24",
    "chapter": "卷五十八",
    "chapternum": 58,
    "charstyle": "古體詩",
    "title": "燕詩示劉叟〈并序〉",
    "titledesc": "叟有愛子背叟逃去叟甚悲念之叟少年亦嘗如是故作燕詩以諭之",
    "collection": "",
    "collectiondesc": "",
    "poemindex": 24,
    "author": "白居易",
    "content": "梁上有雙燕，翩翩雄與雌。\n銜泥兩椽間，一巢生四兒。\n四兒日夜長，索食聲孜孜。\n青蟲不易捕，黄口無飽期。\n觜爪雖欲𡚁，心力不知疲。\n須臾干來往，猶恐巢中饑。\n辛勤三十日，母瘦雛漸肥。\n喃喃教言語，一一刷毛衣。\n一旦羽翼成，引上庭樹枝。\n舉翅不囘顧，随風四散飛。\n雌雄空中鳴，聲盡呼不歸。\n却入空巢裏，啁啾終夜悲。\n燕燕爾勿悲，爾當返自思。\n思爾為雛日，髙飛背母時。\n當時父母念，今日爾應知。\n"
  },
  {
    "id": 62832,
    "uid": "poem-58-25",
    "chapter": "卷五十八",
    "chapternum": 58,
    "charstyle": "古體詩",
    "title": "采地黄者",
    "titledesc": "",
    "collection": "",
    "collectiondesc": "",
    "poemindex": 25,
    "author": "白居易",
    "content": "麥死春不雨，禾損秋早霜。\n嵗晏無口食，田中采地黄。\n采之將何用，持以易餱糧。\n凌晨荷鋤去，薄暮不盈筐。\n攜來朱門家，賣與白面郎。\n與君啖肥馬，可使照地光。\n願易馬殘粟，救此苦饑腸。\n"
  },
  {
    "id": 62833,
    "uid": "poem-58-26",
    "chapter": "卷五十八",
    "chapternum": 58,
    "charstyle": "古體詩",
    "title": "鄧魴張徹落第",
    "titledesc": "",
    "collection": "",
    "collectiondesc": "",
    "poemindex": 26,
    "author": "白居易",
    "content": "古琴無俗韻，奏罷無人聽。\n寒松無妖花，枝下無人行。\n春風十二街，軒騎不暫停。\n奔車看牡丹，走馬聴秦筝。\n衆目悦芳艶，松獨守其貞。\n衆耳喜鄭衛，琴亦不改聲。\n懐哉二夫子，念此無自輕。\n"
  },
  {
    "id": 62834,
    "uid": "poem-58-27",
    "chapter": "卷五十八",
    "chapternum": 58,
    "charstyle": "古體詩",
    "title": "送王處士",
    "titledesc": "",
    "collection": "",
    "collectiondesc": "",
    "poemindex": 27,
    "author": "白居易",
    "content": "王門豈無酒，侯門豈無肉。\n主人貴且驕，待客禮不足。\n望塵而拜者，朝夕走碌碌。\n王生獨拂衣，遐舉如雲鵠。\n寜歸白雲外，飲水卧空谷。\n不能随衆人，歛手低眉目。\n扣門與我别，沽酒留君宿。\n好去採薇人，終南山正緑。\n"
  },
  {
    "id": 62835,
    "uid": "poem-58-28",
    "chapter": "卷五十八",
    "chapternum": 58,
    "charstyle": "古體詩",
    "title": "諭友",
    "titledesc": "",
    "collection": "",
    "collectiondesc": "",
    "poemindex": 28,
    "author": "白居易",
    "content": "昨夜霜一降，殺君庭中槐。\n乾葉不待黄，索索飛下來。\n憐君感物節，晨起步前堦。\n臨風蹋葉立，半日顔色哀。\n西望長安城，歌鐘十二街。\n何人不歡樂，君獨心悠哉。\n白日頭上走，朱顔鏡中頺。\n平生青雲心，銷化成死灰。\n我今贈一言，勝飲酒千杯。\n其言雖甚鄙，可破悒悒懐。\n朱門有勲貴，陋巷有顔囘。\n窮通各有命，不繫才不才。\n推此自裕裕，不必待安排。\n"
  },
  {
    "id": 62836,
    "uid": "poem-58-29",
    "chapter": "卷五十八",
    "chapternum": 58,
    "charstyle": "古體詩",
    "title": "新製布裘",
    "titledesc": "",
    "collection": "",
    "collectiondesc": "",
    "poemindex": 29,
    "author": "白居易",
    "content": "桂布白似雪，呉綿軟於雲。\n布重綿且厚，為裘有餘温。\n朝擁坐至暮，夜覆眠達晨。\n誰知嚴冬月，支體暖如春。\n中夕忽有念，撫裘起逡廵。\n大夫貴兼濟，豈獨善一身。\n安得萬里裘，葢裹周四垠。\n稳暖皆如我，天下無寒人。\n"
  },
  {
    "id": 62837,
    "uid": "poem-58-30",
    "chapter": "卷五十八",
    "chapternum": 58,
    "charstyle": "古體詩",
    "title": "放魚〈自此後詩到江州作〉",
    "titledesc": "",
    "collection": "",
    "collectiondesc": "",
    "poemindex": 30,
    "author": "白居易",
    "content": "曉日提竹籃，家僮買春蔬。\n青青芹蕨下，叠卧雙白魚。\n無聲但呀呀，以氣相喣濡。\n傾籃冩地上，撥剌長尺餘。\n豈惟刀几憂，坐見螻蟻圖。\n脱泉雖巳久，得水猶可蘇。\n放之小池中，且用救乾枯。\n水小池窄狹，動尾觸四隅。\n一時幸茍活，久逺將何如。\n憐其不得所，移放於南湖。\n南湖連西江，好去勿踟蹰。\n施恩即望報，吾非斯人徒。\n不須泥沙底，辛苦覔明珠。\n"
  },
  {
    "id": 62838,
    "uid": "poem-58-31",
    "chapter": "卷五十八",
    "chapternum": 58,
    "charstyle": "古體詩",
    "title": "廬山桂",
    "titledesc": "",
    "collection": "潯陽三題〈并序〉",
    "collectiondesc": "廬山多桂樹湓浦多脩竹東林寺有白蓮花皆植物之貞勁秀異者雖宫囿省寺中未必能盡有夫物以多為賤故南方人不貴重之至有蒸爨其桂剪棄其竹白眼於蓮花者予惜其不生於北土也因賦三題以唁之",
    "poemindex": 31,
    "author": "白居易",
    "content": "偃蹇月中桂，結根依青天。\n天風繞月起，吹子下人間。\n飄零委何處，乃落匡廬山。\n生為石上桂，葉如剪碧鮮。\n枝榦日長大，根荄日牢堅。\n不歸天上月，空老山中年。\n廬山去咸陽，道里三四千。\n無人為移植，得入上林園。\n不及紅花樹，長栽温室前。\n"
  },
  {
    "id": 62839,
    "uid": "poem-58-32",
    "chapter": "卷五十八",
    "chapternum": 58,
    "charstyle": "古體詩",
    "title": "湓浦竹",
    "titledesc": "",
    "collection": "潯陽三題〈并序〉",
    "collectiondesc": "廬山多桂樹湓浦多脩竹東林寺有白蓮花皆植物之貞勁秀異者雖宫囿省寺中未必能盡有夫物以多為賤故南方人不貴重之至有蒸爨其桂剪棄其竹白眼於蓮花者予惜其不生於北土也因賦三題以唁之",
    "poemindex": 32,
    "author": "白居易",
    "content": "潯陽十月天，天氣仍温燠。\n有霜不殺草，有風不落木。\n玄㝠氣力薄，草木冬猶緑。\n誰肯湓浦頭，逥眼看脩竹。\n其有顧盼者，持刀斬且束。\n剖劈青琅玕，家家葢墻屋。\n吾聞汾晉間，竹少重如玉。\n胡為取輕賤，生此西江曲。\n"
  },
  {
    "id": 62840,
    "uid": "poem-58-33",
    "chapter": "卷五十八",
    "chapternum": 58,
    "charstyle": "古體詩",
    "title": "東林寺白蓮",
    "titledesc": "",
    "collection": "潯陽三題〈并序〉",
    "collectiondesc": "廬山多桂樹湓浦多脩竹東林寺有白蓮花皆植物之貞勁秀異者雖宫囿省寺中未必能盡有夫物以多為賤故南方人不貴重之至有蒸爨其桂剪棄其竹白眼於蓮花者予惜其不生於北土也因賦三題以唁之",
    "poemindex": 33,
    "author": "白居易",
    "content": "東林北塘水，湛湛見底清。\n中生白芙蓉，菡萏三百莖。\n白日發光彩，清飇散芳馨。\n洩香銀囊破，㵼露玉盤輕。\n我慙塵埃眼，見此瓊瑶英。\n乃知紅蓮花，虛得清净心。\n夏萼敷未歇，秋芳結纔成。\n夜深衆僧寢，獨起繞池行。\n欲收一顆子，寄向長安城。\n但恐出山去，人間種不生。\n"
  },
  {
    "id": 62841,
    "uid": "poem-58-34",
    "chapter": "卷五十八",
    "chapternum": 58,
    "charstyle": "古體詩",
    "title": "議婚",
    "titledesc": "",
    "collection": "秦中吟十首〈并序〉",
    "collectiondesc": "貞元元和之際予在長安聞見之間有足悲者因直歌其事命為秦中吟",
    "poemindex": 34,
    "author": "白居易",
    "content": "天下無正聲，悦耳即為娱。\n人間無正色，悦目即為姝。\n顔色非相逺，貧富則有殊。\n貧為時所棄，富為時所趋。\n紅樓富家女，金縷繡羅襦。\n見人不歛手，嬌癡二八初。\n母兄未開口，已嫁不湏臾。\n緑窻貧家女，寂寞二十餘。\n荆釵不直錢，衣上無真珠。\n㡬囘人欲聘，臨日又踟蹰。\n主人㑹良媒，置酒滿玉壺。\n四座且勿飲，聴我歌兩途。\n富家女易嫁，嫁早輕其夫。\n貧家女難嫁，嫁晚孝於姑。\n聞君欲娶婦，娶婦意何如。\n"
  },
  {
    "id": 62842,
    "uid": "poem-58-35",
    "chapter": "卷五十八",
    "chapternum": 58,
    "charstyle": "古體詩",
    "title": "重賦",
    "titledesc": "",
    "collection": "秦中吟十首〈并序〉",
    "collectiondesc": "貞元元和之際予在長安聞見之間有足悲者因直歌其事命為秦中吟",
    "poemindex": 35,
    "author": "白居易",
    "content": "厚地植桑麻，所要濟生民。\n生民理布帛，所求活一身。\n身外充征賦，上以奉君親。\n國家定兩税，本意在愛人。\n厥初防其淫，明敕内外臣。\n税外加一物，皆以枉法論。\n奈何嵗月久，貪吏得因循。\n浚我以求寵，歛索無冬春。\n織絹未成疋，繅絲未盈斤。\n里胥迫我納，不許暫逡廵。\n嵗暮天地閉，隂風生破村。\n夜深烟火盡，霰雪白紛紛。\n幼者形不蔽，老者體無温。\n悲喘與寒氣，併入鼻中辛。\n昨日輸殘税，因窺官庫門。\n繒帛如山積，絲絮似雲屯。\n號為羨餘物，随月獻至尊。\n奪我身上暖，買爾眼前恩。\n進入瓊林庫，嵗久化為塵。\n"
  },
  {
    "id": 62843,
    "uid": "poem-58-36",
    "chapter": "卷五十八",
    "chapternum": 58,
    "charstyle": "古體詩",
    "title": "傷宅",
    "titledesc": "",
    "collection": "秦中吟十首〈并序〉",
    "collectiondesc": "貞元元和之際予在長安聞見之間有足悲者因直歌其事命為秦中吟",
    "poemindex": 36,
    "author": "白居易",
    "content": "誰家起甲第，朱門大道邉。\n豐屋中櫛比，髙墻外迴環。\n纍纍六七堂，棟宇相連延。\n一堂費百萬，欎欎起青烟。\n洞房温且清，寒暑不能干。\n髙堂虚且迥，坐卧見南山。\n繞廊紫藤架，夾砌紅藥欄。\n攀枝摘櫻桃，帶花移牡丹。\n主人此中坐，十載為大官。\n厨有臭敗肉，庫有貫朽錢。\n誰能將我語，問爾骨肉間。\n豈無貧賤者，忍不救饑寒。\n如何奉一身，直欲保千年。\n不見馬家宅，今作奉誠園。\n"
  },
  {
    "id": 62844,
    "uid": "poem-58-37",
    "chapter": "卷五十八",
    "chapternum": 58,
    "charstyle": "古體詩",
    "title": "傷友",
    "titledesc": "",
    "collection": "秦中吟十首〈并序〉",
    "collectiondesc": "貞元元和之際予在長安聞見之間有足悲者因直歌其事命為秦中吟",
    "poemindex": 37,
    "author": "白居易",
    "content": "陋巷孤寒士，出門苦棲棲。\n雖云志氣在，豈免顔色低。\n平生同門友，通籍在金閨。\n曩者膠漆契，爾來雲雨暌。\n正逢下朝歸，軒騎五門西。\n是時天久隂，三日雨淒淒。\n蹇驢避路立，肥馬當風嘶。\n迴頭忘相識，占道上沙堤。\n昔年洛陽社，貧賤相提攜。\n今日長安道，對面隔雲泥。\n近日多如此，非君獨慘悽。\n死生不變者，惟聞任與黎〈任公孫黎逢〉。\n"
  },
  {
    "id": 62845,
    "uid": "poem-58-38",
    "chapter": "卷五十八",
    "chapternum": 58,
    "charstyle": "古體詩",
    "title": "不致仕",
    "titledesc": "",
    "collection": "秦中吟十首〈并序〉",
    "collectiondesc": "貞元元和之際予在長安聞見之間有足悲者因直歌其事命為秦中吟",
    "poemindex": 38,
    "author": "白居易",
    "content": "七十而致仕，禮法有明文。\n何乃貪榮者，斯言如不聞。\n可憐八九十，齒墮雙眸昏。\n朝露貪名利，夕陽憂子孫。\n掛冠顧翠緌，懸車惜朱輪。\n金章腰不勝，傴僂入君門。\n誰不愛富貴，誰不戀君恩。\n年髙湏告老，名遂合退身。\n少時共嗤誚，晚嵗多因循。\n賢哉漢二疏，彼獨是何人。\n寂寞東門路，無人繼去塵。\n"
  },
  {
    "id": 62846,
    "uid": "poem-58-39",
    "chapter": "卷五十八",
    "chapternum": 58,
    "charstyle": "古體詩",
    "title": "立碑",
    "titledesc": "",
    "collection": "秦中吟十首〈并序〉",
    "collectiondesc": "貞元元和之際予在長安聞見之間有足悲者因直歌其事命為秦中吟",
    "poemindex": 39,
    "author": "白居易",
    "content": "勲徳既下衰文章亦陵夷但見山中石立作路傍碑銘勲悉太公叙徳皆仲尼復以多為貴千言值萬貲為文彼何人想見下筆時但欲愚者悦不思賢者嗤豈獨賢者嗤仍傳後代疑古石蒼苔字安知是愧詞我聞望江縣麴令撫惸嫠〈麴令名信陵〉在官有仁政名不聞京師身歿欲歸塟百姓遮路岐攀轅不得去㽜塟此江湄至今道其名男女涕皆垂無人立碑碣唯有邑人知"
  },
  {
    "id": 62847,
    "uid": "poem-58-40",
    "chapter": "卷五十八",
    "chapternum": 58,
    "charstyle": "古體詩",
    "title": "輕肥",
    "titledesc": "",
    "collection": "秦中吟十首〈并序〉",
    "collectiondesc": "貞元元和之際予在長安聞見之間有足悲者因直歌其事命為秦中吟",
    "poemindex": 40,
    "author": "白居易",
    "content": "意氣驕滿路，鞍馬光照塵。\n借問何為者，人稱是内臣。\n朱紱皆大夫，紫綬或將軍。\n誇赴軍中宴，走馬去如雲。\n罇罍溢九醖，水陸羅八珍。\n果擘洞庭橘，膾切天池鱗。\n食鮑心自若，酒酣氣益振。\n是嵗江南旱，衢州人食人。\n"
  },
  {
    "id": 62848,
    "uid": "poem-58-41",
    "chapter": "卷五十八",
    "chapternum": 58,
    "charstyle": "古體詩",
    "title": "五絃",
    "titledesc": "",
    "collection": "秦中吟十首〈并序〉",
    "collectiondesc": "貞元元和之際予在長安聞見之間有足悲者因直歌其事命為秦中吟",
    "poemindex": 41,
    "author": "白居易",
    "content": "清歌且罷唱，紅袂亦停舞。\n趙叟抱五絃，宛轉當胸撫。\n大聲麄若散，颯颯風和雨。\n小聲細欲絶，切切鬼神語。\n又如鵲報喜，轉作猿啼苦。\n十指無定音，顛倒宫徴羽。\n坐客聞此聲，形神若無主。\n行客聞此聲，駐足不能舉。\n嗟嗟俗人耳，好今不好古。\n所以緑窻琴，日日生塵土。\n"
  },
  {
    "id": 62849,
    "uid": "poem-58-42",
    "chapter": "卷五十八",
    "chapternum": 58,
    "charstyle": "古體詩",
    "title": "歌舞",
    "titledesc": "",
    "collection": "秦中吟十首〈并序〉",
    "collectiondesc": "貞元元和之際予在長安聞見之間有足悲者因直歌其事命為秦中吟",
    "poemindex": 42,
    "author": "白居易",
    "content": "秦城嵗云暮，大雪滿皇州。\n雪中退朝者，朱紫盡公侯。\n貴有風雪興，富無饑寒憂。\n所營惟第宅，所務在追遊。\n朱門車馬客，紅燭歌舞樓。\n歡酣促宻坐，醉暖脱重裘。\n秋官為主人，廷尉居上頭。\n日中為一樂，夜半不能休。\n豈知閿〈無分切〉鄉獄，中有凍死囚。\n"
  },
  {
    "id": 62850,
    "uid": "poem-58-43",
    "chapter": "卷五十八",
    "chapternum": 58,
    "charstyle": "古體詩",
    "title": "買花",
    "titledesc": "",
    "collection": "秦中吟十首〈并序〉",
    "collectiondesc": "貞元元和之際予在長安聞見之間有足悲者因直歌其事命為秦中吟",
    "poemindex": 43,
    "author": "白居易",
    "content": "帝城春欲暮，喧喧車馬度。\n共道牡丹時，相随買花去。\n貴賤無常價，酬直看花數。\n灼灼百朶紅，戔戔五束素。\n上張幄幕庇，旁織笆籬䕶。\n水灑復泥封，移來色如故。\n家家習為俗，人人迷不悟。\n有一田舎翁，偶來買花處。\n低頭獨長歎，此歎無人喻。\n一叢深色花，十户中人賦。\n"
  }
]