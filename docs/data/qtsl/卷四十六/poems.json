[{"author":"韓愈","charstyle":"古體詩","content":"皇帝即阼物無違拒曰晹而晹曰雨而雨維是元年有盜在夏欲覆其州以踵近武皇帝曰嘻豈不在我負鄙為艱縱則不可出師征之其衆十旅軍其城下吿以福禍腹敗枝披不敢保聚擲首陴外降幡夜竪疆外之險莫過蜀土韋臯去鎮劉闢守後血人于牙不肯吐口開庫啗士曰隨所取汝張汝弓汝鼓汝鼓汝為表書求我帥汝事始上聞在列咸怒皇帝曰然嗟逺士女茍附而安則且付與讀命于庭出節少府朝發京師夕至其部闢喜謂黨汝振而伍蜀可全有此不當受萬牛臠炙萬甕行酒以錦纒股以紅帕首有恇其兇有餌其誘其出穰穰隊以萬數遂劫東川遂據城阻皇帝曰嗟其又可許爰命崇文分卒禁禦有安其驅無暴我野日行三十徐壁其右闢黨聚謀鹿頭是守崇文奉詔進退規矩戰不貪殺擒不濫數四方節度整兵頓馬上章請討俟命起坐皇帝曰嘻無汝煩苦荆并洎梁在國門户出師三千各選爾醜四軍齊作殷其如阜或㧞其角或脫其距長驅洋洋無有齟齬八月壬午闢棄城走載妻與妾包裹稚乳是日崇文入處其宇分散逐捕搜原剔藪闢窮見窘無地自處俯視大江不見洲渚遂自顛倒若杵投臼取之江中枷脰械手婦女纍纍啼哭拜叩來獻闕下以告廟社周示城市咸使觀覩解脱攣索夾以砧斧婉婉弱子赤立傴僂牽頭曳足先斷腰膂次及其徒體骸撑拄末乃取闢駭汗如寫揮刀紛紜争刌膾脯優賞將吏扶珪綴組帛堆其家粟塞其庾哀憐陣殁廪給孤寡贈官封墓周帀宏溥經戰伐地寛免租簿施令酬功急疾如火天地中間莫不順序幽恒青魏東盡海浦南至徐蔡區外雜虜怛威赧徳踧踖蹈舞掉棄兵革私習簋簠來請來覲十百其耦皇帝曰吁伯父叔舅各安爾位訓厥甿畮正月元日初見宗祖躬執百禮登降拜俯薦于新宫視瞻梁梠慼見顔色涙落入爼侍祠之臣助我惻楚乃以上辛於郊用牡除于國南鱗筍毛簴廬幕周施開揭磊砢獸盾騰拏圓壇帖妥天兵四羅旂常婀娜駕龍十二魚魚雅雅宵昇于丘奠璧獻斚衆樂驚作轟豗融冶紫焰嘘呵髙靈下墮羣星從坐錯落侈哆日君月妃煥赫婐㛂瀆鬼濛鴻嶽祗嶪峩飫沃羶薌産祥降嘏鳳凰應奏舒翼自拊赤麟黄龍逶蛇結紏卿士庶人黄童白叟踴躍歡呀失喜噎歐乾清坤夷境落褰舉帝車迴來日正當午幸丹鳳門大赦天下滌濯剗硤磨滅瑕垢續功臣嗣㧞賢任耉孩養無吿仁滂施厚皇帝神聖通達今古聽聰視明一似堯禹生知法式動得理所天錫皇帝為天下主并包畜養無異細鉅億載萬年敢有違者皇帝儉勤盥濯陶瓦斥遣浮華好此綈紵敕戒四方侈則有咎天錫皇帝多麥與黍無召水旱耗于雀鼠億載萬年有富無窶皇帝正直别白善否擅命而狂既翦旣去盡遂羣姦靡有遺侣天錫皇帝厖臣碩輔博問遐觀以置左右億載萬年無敢余侮皇帝大孝慈祥悌友怡怡愉愉奉太皇后浹于族親濡及九有天錫皇帝與天齊壽登兹太平無怠永乆億載萬年為父為母博士臣愈職是訓詁作為歌詩以配吉甫","id":61755,"chapter":"卷四十六","chapternum":46,"title":"元和聖徳詩〈并序〉","titledesc":"臣愈頓首再拜言臣伏見皇帝陛下即位已來誅流姦臣朝廷清明無有欺蔽外斬楊惠琳劉闢以收夏蜀東定青徐積年之叛海内怖駭不敢違越郊天吿廟神靈歡喜風雨晦明無不從順太平之期適當今日臣䝉被恩澤日與羣臣序立紫宸殿陛下親望穆穆之光而其職業又在以經籍教導國子誠宜率先作歌詩以稱道盛徳不可以辭語淺薄不足以自效為解輒依古作四言元和聖徳詩一篇凡千有二十四字指事實錄具載明天子文武神聖以警動百姓耳目傳示無極其詩曰","collection":"","collectiondesc":"","poemindex":1},{"author":"韓愈","charstyle":"古體詩","content":"剝剝啄啄有客至門我不出應客去而嗔從者語我子胡為然我不厭客困于語言欲不出納以堙其源空堂幽幽有秸有莞門以兩版叢書於間窅窅深塹其墉甚完彼寧可隳此不可干從者語我嗟子誠難子雖云爾其口益蕃我為子謀有萬其全凡今之人急名與官子不引去與為波瀾雖不開口雖不開闗變化咀嚼有鬼有神今去不勇其如後艱我謝再拜汝無復云徃追不及來不有年〈公被讒出令陽山至是召還又有謗之者故三星行云名聲相乗除得少失有餘剝啄行云我不厭客困于語言不欲出納以堙其源各有所激云爾歐陽文忠擬剝啄行寄趙少師云剥剥復啄啄柴門驚鳥雀故人千里駕信士百金諾云云然公逺讒避謗欲謝客以堙其源故深其塹堅其墉要為不可干者而歐陽則歸老故鄉欣然喜客之至是以其辭不同如此〉","id":61756,"chapter":"卷四十六","chapternum":46,"title":"剝啄行","titledesc":"","collection":"","collectiondesc":"","poemindex":2},{"author":"韓愈","charstyle":"古體詩","content":"狄之水兮其色幽幽我將濟兮不得其由涉其淺兮石齧我足乘其深兮龍入我舟我濟而悔兮將安歸尤歸兮歸兮無與石鬬兮無應龍求","id":61757,"chapter":"卷四十六","chapternum":46,"title":"將歸操 孔子之趙聞殺鳴犢作","titledesc":"","collection":"琴操","collectiondesc":"","poemindex":3},{"author":"韓愈","charstyle":"古體詩","content":"蘭之猗猗揚揚其香不採而佩於蘭何傷今天之旋其曷為然我行四方以日以年雪霜貿貿薺麥之茂子如不傷我不爾覯薺麥之茂薺麥之有君子之傷君子之守","id":61758,"chapter":"卷四十六","chapternum":46,"title":"猗蘭操 孔子傷不逢時作","titledesc":"","collection":"琴操","collectiondesc":"","poemindex":4},{"author":"韓愈","charstyle":"古體詩","content":"目窈窈兮其凝其盲耳肅肅兮聽不聞聲朝不日出兮夜不見月與星有知無知兮為死為生嗚呼臣罪當誅兮天王聖明","id":61759,"chapter":"卷四十六","chapternum":46,"title":"拘幽操 文王羑里作","titledesc":"","collection":"琴操","collectiondesc":"","poemindex":5},{"author":"韓愈","charstyle":"古體詩","content":"父兮兒寒母兮兒飢兒罪當笞逐兒何為兒在中野以宿以處四無人聲誰與兒語兒寒何衣兒飢何食兒行于野履霜以足母生衆兒有母憐之獨無母憐兒寧不悲","id":61760,"chapter":"卷四十六","chapternum":46,"title":"履霜操 尹吉甫子伯奇無罪為後母譖而見逐自傷作","titledesc":"","collection":"琴操","collectiondesc":"","poemindex":6},{"author":"韓愈","charstyle":"古體詩","content":"雉之飛于朝日羣雌孤雄意氣横出當東而西當啄而飛隨飛隨啄羣飛粥粥嗟我雖人曽不如彼雉雞生身七十年無一妾與妃","id":61761,"chapter":"卷四十六","chapternum":46,"title":"雉朝飛操 牧犢子七十無妻見雉雙飛感之而作","titledesc":"","collection":"琴操","collectiondesc":"","poemindex":7},{"author":"韓愈","charstyle":"古體詩","content":"雄鵠銜枝來雌鵠啄泥歸巢成不生子大義當乖離江漢水之大鵠身鳥之㣲更無相逢日且可繞樹相隨飛","id":61762,"chapter":"卷四十六","chapternum":46,"title":"别鵠操 商陵穆子娶妻五年無子父母欲其改娶其妻聞之中夜悲嘯穆子感之而作","titledesc":"","collection":"琴操","collectiondesc":"","poemindex":8},{"author":"韓愈","charstyle":"古體詩","content":"吾聞京城南兹惟羣山囿東西兩際海巨細難悉究山經及地志茫昧非受授團辭試提挈挂一念萬漏欲休諒不能粗叙所經覯嘗昇崇丘望戢戢見相凑晴明出稜角縷脈碎分繡蒸嵐相澒洞表裡忽通透無風自飄𥳽融液煦柔茂横雲時平凝㸃㸃露數岫天空浮修眉濃綠畫新就孤橕有巉絶海浴褰鵬噣春陽潛沮洳濯濯吐深秀巖巒雖嵂崒輭弱類含酎夏炎百木盛蔭鬱増埋覆神靈日歊歔雲氣争結構秋霜喜刻轢磔卓立癯瘦叅差相叠重剛耿陵宇宙冬行雖幽墨氷雪工琢鏤新曦照危峨億丈恒髙袤明昏無停態頃刻異狀𠉀西南雄太白突起莫閒簉藩都配徳運分宅占丁戊逍遙越坤位詆訐陷乾竇空虚寒兢兢風氣較搜潄朱維方燒日陰霰縱騰糅昆明大池北去覿偶晴晝緜聨窮俯視倒側困清漚㣲瀾動水面踊躍躁猱狖驚呼惜破碎仰喜呀不仆前尋徑杜墅坌蔽畢原陋﨑嶇上軒昻始得觀覽富行行將遂窮嶺陸煩互走勃然思坼裂擁掩難恕宥巨靈與夸蛾逺賈期必售還疑造物意固䕶蓄精祐力雖能排斡雷電怯呵詬攀緣脱手足蹭蹬抵積甃茫如試矯首堛塞生怐愗威容喪蕭爽近新迷逺舊拘官計日月欲進不可又因緣窺其湫凝湛閟陰嘼〈嘼音嗅〉魚鰕可俯掇神物安敢寇林柯有脱葉欲墮鳥驚救争銜彎環飛投棄急哺鷇旋歸道迴睨達枿壯復奏吁嗟信奇恠峙質能化貿前年遭譴謫探歴得邂逅初從藍田入顧眄勞頸脰時天晦大雪淚目苦矇瞀峻塗拖長冰直上若懸溜褰衣步推馬顛蹶退且復蒼黄忘遐睎所矚纔左右杉篁咤蒲蘓杲耀攢介胄專心憶平道脱險逾避臭昨來逢清霽宿願忻始副峥嶸躋冢頂倐閃雜鼯鼬前低劃開濶爛漫堆衆皺或連若相從或蹙若相鬬或妥若弭伏或竦若驚雊或散若瓦解或赴若輻凑或翩若舩遊或決若馬驟或背若相惡或向若相佑或亂若抽筍或嵲若注灸或錯若繪畫或繚若篆籕或羅若星離或蓊若雲逗或浮若波濤或碎若鋤耨或如賁育倫賭勝勇前購先強勢已出後鈍嗔䛠譳〈音鬬耨〉或如帝王尊叢集朝賤幼雖親不褻狎雖逺不悖謬或如臨食案肴核紛飣餖又如遊九原墳墓包槨柩或纍若盆甖或揭若㽅梪或覆若曝鼈或頽若寢獸或蜿若藏龍或翼若摶鷲或齊若友朋或隨若先後或迸若流落或顧若宿畱或戾若仇讐或密若婚媾或儼若峨冠或翻若舞袖或屹若戰陣或圍若蒐狩或靡然東注或偃然北首或如火熺焰或若氣饙餾或行而不輟或遺而不收〈易井收勿幕音狩〉或斜而不倚或弛而不彀或赤若秃鬝或燻若柴槱或如龜坼兆或若卦分繇〈音宙〉或前横若剝或後斷若垢延延離又屬夬夬叛還遘喁喁魚闖萍落落月經宿誾誾樹墻垣巘巘架庫廐參參削劍㦸煥煥銜瑩琇敷敷花披萼闟闟屋摧霤悠悠舒而安兀兀狂以狃超超出猶奔蠢蠢駭不懋大哉立天地經紀肖營腠厥初孰開張僶俛誰勸侑創兹朴而巧戮力忍勞疚得非施斧斤無乃假詛咒鴻荒竟無傳功大莫酬僦嘗聞於祠官芬苾降歆嗅斐然作歌詩惟用贊報酭","id":61763,"chapter":"卷四十六","chapternum":46,"title":"南山詩","titledesc":"","collection":"","collectiondesc":"","poemindex":9},{"author":"韓愈","charstyle":"古體詩","content":"果州南充縣寒女謝自然童騃無所識但聞有神仙輕生學其術乃在金泉山繁華榮慕絶父母慈愛捐凝心感魑魅慌惚難具言一朝坐空室雲霧生其間如聆笙竽韻來自㝠㝠天白日變幽晦蕭蕭風景寒簷楹蹔明滅五色光屬聨觀者徒傾駭躑躅詎敢前須臾自輕舉飄若風中煙茫茫八紘大影響無由緣里胥上其事郡守驚且歎驅車領官吏甿俗争相先入門無所見冠屨同蛻蟬皆云神仙事灼灼信可傳余聞古夏后象物知神姦山林民可入魍魎莫逢㫋逶迤不復振後世恣欺謾幽明紛雜亂人鬼更相殘秦皇雖篤好漢武洪其源自從二主來此禍竟連連木石生恠變狐貍騁妖患莫能盡性命安得更長延人生處萬類知識最為賢奈何不自信反欲從物遷徃者不可悔孤魂抱深寃來者猶可誡余言豈空文人生有常理男女各有倫寒衣及飢食在紡績耕耘下以保子孫上以奉尊親茍異於此道皆為棄其身噫乎彼寒女永託異物羣感傷遂成詩昧者宜書紳","id":61764,"chapter":"卷四十六","chapternum":46,"title":"謝自然詩","titledesc":"","collection":"","collectiondesc":"","poemindex":10},{"author":"韓愈","charstyle":"古體詩","content":"牕前兩好樹，衆葉光疑薿。\n秋風一披拂，䇿䇿鳴不已。\n㣲燈照空牀，夜半偏入耳。\n愁憂無端來，感歎成坐起。\n天明視顔色，與故不相似。\n羲和驅日月，疾急不可恃。\n浮生雖多塗，趨死惟一軌。\n胡為浪自苦，得酒且歡喜。\n","id":61765,"chapter":"卷四十六","chapternum":46,"title":"秋懐詩","titledesc":"","collection":"","collectiondesc":"","poemindex":11},{"author":"韓愈","charstyle":"古體詩","content":"白露下百草蕭蘭共雕悴青青四墻下已復生滿地寒蟬暫寂寞蟋蟀鳴自恣運行無窮期禀受氣苦異適時各得所松栢不必貴","id":61766,"chapter":"卷四十六","chapternum":46,"title":"秋懐詩","titledesc":"","collection":"","collectiondesc":"","poemindex":12},{"author":"韓愈","charstyle":"古體詩","content":"秋氣日惻惻，秋空日凌凌。\n上無枝上蜩，下無盤中蠅。\n豈不感時節，耳目去所憎。\n清曉卷書坐，南山見髙稜。\n其下澄湫水，有蛟寒可\ud858。\n\udf18惜哉不得，往豈謂吾無。\n","id":61767,"chapter":"卷四十六","chapternum":46,"title":"秋懐詩","titledesc":"","collection":"","collectiondesc":"","poemindex":13},{"author":"韓愈","charstyle":"古體詩","content":"離離掛空悲，慼慼抱虚警。\n露泫秋樹髙，蟲弔寒夜永。\n斂退就新懦，趨營悼前猛。\n歸愚識夷塗，汲古得修綆。\n名浮猶有恥，味薄真自幸。\n庶幾遺悔尤，即此是幽屏。\n","id":61768,"chapter":"卷四十六","chapternum":46,"title":"秋懐詩","titledesc":"","collection":"","collectiondesc":"","poemindex":14},{"author":"韓愈","charstyle":"古體詩","content":"秋夜不可晨秋日苦易暗我無汲汲志何以有此憾寒雞空在棲缺月煩屢瞰有琴具㣲絃再鼓聽愈淡古聲乆埋滅無由見真濫低心逐時趨苦勉秪能蹔有如乗風船一縱不可纜不如覷文字丹鉛事㸃勘豈必求贏餘所要石與甔","id":61769,"chapter":"卷四十六","chapternum":46,"title":"秋懐詩","titledesc":"","collection":"","collectiondesc":"","poemindex":15},{"author":"韓愈","charstyle":"古體詩","content":"卷卷落地葉隨風走前軒鳴聲若有意顛倒相追奔空堂黄昬暮我坐黙不言童子自外至吹燈當我前問我我不應饋我我不餐退坐西壁下讀詩盡數編作者非今士相去時已千其言有感觸使我復悽酸顧謂汝童子置書且安眠丈人屬有念事業無窮年","id":61770,"chapter":"卷四十六","chapternum":46,"title":"秋懐詩","titledesc":"","collection":"","collectiondesc":"","poemindex":16},{"author":"韓愈","charstyle":"古體詩","content":"霜風侵梧桐衆葉着樹乾空階一片下琤若摧琅玕謂是夜氣滅望舒霣其團青㝠無依倚飛轍危難安驚起出户視倚楹乆汍瀾憂愁費晷景日月如跳丸迷復不計逺為君駐塵鞍","id":61771,"chapter":"卷四十六","chapternum":46,"title":"秋懐詩","titledesc":"","collection":"","collectiondesc":"","poemindex":17},{"author":"韓愈","charstyle":"古體詩","content":"鮮鮮霜中菊旣晩何用好揚揚弄芳蝶爾生還不早運窮兩值遇婉孌死相保西風蟄龍蛇衆木日凋槁由來命分爾泯滅豈足道","id":61772,"chapter":"卷四十六","chapternum":46,"title":"秋懐詩","titledesc":"","collection":"","collectiondesc":"","poemindex":18},{"author":"韓愈","charstyle":"古體詩","content":"孤臣昔放逐血泣追愆尤汗漫不省識怳如乗桴浮或自疑上疏上疏豈其由是年京師旱田畝少所收上憐民無食征賦半已休有司恤經費未免煩徴求富者既云急貧者固已流傳聞閭里間赤日棄渠溝持男易斗粟掉臂莫肯酬我時出衢路餓者何其稠親逢道邊死佇立乆咿嚘歸舍不能食有如魚中鉤適㑹除御史誠當得言秋拜疏移閤門為忠寧自謀上陳人疾苦無令絶其喉〈一作糇〉下陳畿甸内根本理宜優積雪驗豐熟幸寛待蠶麰天子惻然感司空歎綢繆謂言即施設乃返遷炎州同官盡才俊偏善栁與劉或慮語言洩傳之落寃讐二子不宜爾將疑斷還不中使臨門遣頃刻不得留病妹卧牀褥分知隔明幽悲啼乞就别百請不頷頭弱妻抱稚子出拜忘慙羞僶俛不迴顧行行詣連州朝為青雲士暮作白首囚商山季冬月氷凍絶行輈春風洞庭浪出沒驚孤舟逾嶺到所任低顔奉君侯酸寒何足道隨事生瘡疣逺地觸途異吏民似猿猴生獰多忿狠辭舌紛嘲啁白日屋簷下雙鳴鬬鵂鶹有蛇類兩首有蠱〈一作蟲〉羣飛游窮冬或搖扇盛夏或重裘颶起最可畏訇哮𥳽陵丘雷霆助光怪氣象難比侔癘疫忽潛遘十家無一瘳猜嫌動置毒對案輙懐愁前日遇恩赦私心喜還憂果然又覊縶不得歸耡耰此府雄且大騰凌盡戈矛棲棲法曹掾何處事卑陬生平企仁義所學皆孔周早知大理官不列三后儔何况親犴獄敲搒發姦偷懸知失事勢恐自罹罝罘湘水清且急凉風日修修胡為首歸路旅泊尚夷猶昨者京師至嗣皇傳冕旒赫然下明詔首罪誅共吺〈古兠字〉復聞顛夭輩峩冠進鴻疇班行再肅穆璜珮鳴琅璆佇繼貞觀烈邉封脫兠鍪三賢推侍從卓犖傾枚鄒髙議叅造化清文煥皇猷協心輔齊聖政理同毛輶小雅咏鳴鹿食苹貴呦呦遺風邈不嗣豈憶嘗同裯失志早衰換前期擬蜉蝣自從齒牙缺始慕舌為柔因疾鼻又塞漸能等薫蕕深思罷官去畢命依松楸空懐焉能果但見嵗已遒殷湯閔禽獸解網祝蛛蝥雷煥掘寶劍寃氛銷斗牛兹道誠可尚誰能借前籌殷勤謝吾友明月非暗投","id":61773,"chapter":"卷四十六","chapternum":46,"title":"赴江陵途中寄贈王二十補闕〈涯〉李十一拾遺〈建〉李二十六員外〈程〉翰林三學士","titledesc":"","collection":"","collectiondesc":"","poemindex":19},{"author":"韓愈","charstyle":"古體詩","content":"江漢雖云廣乗舟渡無艱流沙信難行馬足常徃還凄風結衝波狐裘能禦寒終宵處幽室華燭光爛爛苟能行忠信可以居夷蠻嗟余與夫子此義每所敦何為復見贈繾綣在不諼","id":61774,"chapter":"卷四十六","chapternum":46,"title":"江漢答孟郊","titledesc":"","collection":"","collectiondesc":"","poemindex":20},{"author":"韓愈","charstyle":"古體詩","content":"長安交遊者，貧富各有徒。\n親朋相過時，亦各有以娯。\n陋室有文史，髙門有笙竽。\n何能辨榮悴，且欲分賢愚。\n","id":61775,"chapter":"卷四十六","chapternum":46,"title":"長安交遊者贈孟郊","titledesc":"","collection":"","collectiondesc":"","poemindex":21},{"author":"韓愈","charstyle":"古體詩","content":"北極有羇羽南溟有沈鱗川原浩浩隔影響兩無因風雲一朝㑹變化成一身誰言道里逺感激疾如神我年二十五求友昧其人哀歌西京市乃與夫子親所尚苟同趨賢愚豈異倫方為金石姿萬世無緇磷無為兒女態憔悴悲賤貧","id":61776,"chapter":"卷四十六","chapternum":46,"title":"北極贈李觀","titledesc":"","collection":"","collectiondesc":"","poemindex":22},{"author":"韓愈","charstyle":"古體詩","content":"此日足可惜此酒不足嘗捨酒去相語共分一日光念昔未知子孟君自南方自矜有所得言子有文章我名屬相府欲往不得行思之不可見百端在中腸維時月𩲸死冬日朝在房驅馳公事退聞子適及城命車載之至引坐于中堂開懐聽其説往往副所望孔丘殁已逺仁義路乆荒紛紛百家起詭怪相披猖長老守所聞後生習為常少知誠難得純粹古已亡譬彼植園木有根易為長留之不遣去館置城西旁嵗時未云幾浩浩觀湖江衆夫指之笑謂我知不明兒童畏雷電魚鼈驚夜光州家舉進士選試繆所當馳辭對我䇿章句何煒煌相公朝服立工席歌鹿鳴禮終樂亦闋相拜送于庭之子去須臾赫赫流盛名竊喜復竊歎諒知有所成人事安可恒奄忽令我傷聞子髙第日正從相公喪哀情逢吉語惝怳難為雙暮宿偃師西徒展轉在牀夜聞汴州亂遶壁行徬徨我時留妻子倉卒不及將相見不復期零落甘所丁驕女未絶乳念之不能忘忽如在我所耳若聞啼聲中途安得返一日不可更俄有東來説我家免罹殃乗船下汴水東去趨彭城從喪朝至洛還走不及停假道經盟津出入行澗岡日西入軍門羸馬顛且僵主人願少留延入陳壺觴卑賤不敢辭忽忽心如狂飲食豈知味絲竹徒轟轟平明脱身去決若驚鳬翔黄昏次汜水欲過無舟航號呼乆乃至夜濟十里黄中流上灘潬沙水不可詳驚波暗合沓星宿争翻芒轅馬蹢躅鳴左右泣僕童甲午憇時門臨泉窺鬭龍東西出陳許陂澤平茫茫道邉草木花紅紫相低昻百里不逢人角角〈音谷〉雄雉鳴行行二月暮乃及徐南疆下馬步堤岸上船拜吾兄誰云經艱難百口無夭殤僕射南陽公宅我睢水陽篋中有餘衣盎中有餘糧閉門讀書史窗户忽已凉日念子來遊子豈知我情别離未為乆辛苦多所經對食每不飽共言無倦聽連延三十日晨坐達五更我友二三子宦遊在西京東野窺禹穴李翺觀濤江蕭條千萬里㑹合安可逢淮之水舒舒楚山直叢叢子又捨我去我懐焉所窮男兒不再壯百嵗如風狂髙爵尚可求無為守一鄉〈歐陽修曰退之雄文大手固不足論而余獨愛其用韻之工葢其得〉〈韻寛則波瀾横溢入傍韻乍還乍離出入囘合殆不可拘以常格如此日足可惜之類是也得韻窄則不復傍〉〈出而因難見巧愈險愈奇如病中贈張十八之類是也予嘗與聖俞論此以為譬如善馭良馬者通衢廣陌縱横馳逐惟意所之至于水曲蟻封疾徐中節而不少蹉跌乃天下之至工也聖俞曰前史言退之為人木強若寛韻可自足而輒傍出窄韻難獨用而反不出豈非其抝強而然與坐客皆笑倬按二公之論雖妙然韓公自用古韻不盡如二公之見也〉","id":61777,"chapter":"卷四十六","chapternum":46,"title":"此日足可惜贈張籍","titledesc":"","collection":"","collectiondesc":"","poemindex":23},{"author":"韓愈","charstyle":"古體詩","content":"幽懐不能寫行此春江潯適與佳節㑹士女競光陰凝粧耀洲渚繁吹蕩人心間闗林中鳥亦知和為音豈無一樽酒自酌還自吟但悲時易失四序迭相侵我歌君子行視古猶視今","id":61778,"chapter":"卷四十六","chapternum":46,"title":"幽懐","titledesc":"","collection":"","collectiondesc":"","poemindex":24},{"author":"韓愈","charstyle":"古體詩","content":"落葉不更息，斷蓬無復歸。\n飄颻終自異，邂逅暫相依。\n悄悄深夜語，悠悠寒月輝。\n誰云少年别，流淚各沾衣。\n","id":61779,"chapter":"卷四十六","chapternum":46,"title":"落葉送陳羽","titledesc":"","collection":"","collectiondesc":"","poemindex":25},{"author":"韓愈","charstyle":"古體詩","content":"天下兵又動太平竟何時訏謨者誰子無乃失所宜前年闗中旱閭井多死飢去嵗東郡水生民為流屍上天不虚應禍福各有隨我欲進短䇿無由至彤墀刳肝以為紙瀝血以書辭上言陳堯舜下言引龍夔言辭多感激文字少葳蕤一讀已自恠再尋良自疑食芹雖云美獻御固已癡緘封在骨髓耿耿空自奇昨者到京師屢陪髙車馳周行多俊異議論無瑕疵見待頗異禮未能去毛皮到口不敢吐徐徐俟其巇歸來戎馬閒驚顧似羇雌連日或不語終朝見相欺乗閒輒騎馬茫茫詣空陂遇酒即酩酊君知我為誰","id":61780,"chapter":"卷四十六","chapternum":46,"title":"歸彭城","titledesc":"","collection":"","collectiondesc":"","poemindex":26},{"author":"韓愈","charstyle":"古體詩","content":"人皆勸我酒我若耳不聞今日到君家呼酒持勸君為此座上客及余各能文君詩多態度藹藹春空雲東野動驚俗天葩吐奇芬張籍學古淡軒鶴避雞羣阿買不識字頗知書八分詩成使之寫亦足張吾軍所以欲得酒為文俟其醺酒味既冷冽酒氣又氛氲性情漸浩浩諧笑方云云此誠得酒意餘外徒繽紛長安衆富兒盤饌羅羶葷不解文字飲惟能醉紅裙雖得一餉樂有如聚飛蚊今我及數子固無蕕與薫險語破鬼膽髙詞媲皇墳至寶不雕琢神功謝鋤耘方今向太平元凱承華勛吾徒幸無事庶以窮朝曛","id":61781,"chapter":"卷四十六","chapternum":46,"title":"醉贈張祕書〈徹〉","titledesc":"","collection":"","collectiondesc":"","poemindex":27},{"author":"韓愈","charstyle":"古體詩","content":"惠師浮屠者乃是不羈人十五愛山水超然謝朋親脱冠翦頭髪飛步遺蹤塵發跡入四明梯空上秋旻遂登天台望衆壑皆嶙峋夜宿最髙頂舉頭看星辰光芒相照燭南北争羅陳兹地絶翔走自然嚴且神㣲風吹木石澎湃聞韶鈞夜半起下視溟波銜日輪魚龍驚踴躍呌嘯成悲辛恠氣或紫赤敲磨共輪囷金鵶旣騰翥六合俄清新常聞禹穴奇東去窺甌閩越俗不好古流傳失其真幽蹤邈難得聖路嗟長堙迴臨淛江濤屹起髙峨岷壯志死不息千年如隔晨是非竟何有棄去非吾倫凌江詣廬嶽浩蕩極遊巡崔崒没雲表陂陀浸湖淪是時雨初霽懸瀑垂天紳前年徃羅浮步戛南海漘大哉陽徳盛榮茂恒留春鵬鶱墮長翮鯨戱側修鱗自來連州寺曽未造城闉日携青雲客探勝窮崖濵太守邀不去郡官請徒頻囊無一金資翻謂富者貧昨日忽不見我令訪其鄰奔波自追及把手問所因顧我却興歎君寧異于民離合自古然辭别安足珍吾聞九疑好夙志今欲伸斑竹啼帝女清湘沈楚臣衡山與洞庭此固道所循尋嵩方抵洛歴華遂之秦浮游靡定處偶徃即通津吾言子當去子道非吾遵江魚不池活野鳥難籠馴吾非西方教憐子狂且醇吾嫉惰遊者憐子愚且諄去矣各異趣何為浪霑巾","id":61782,"chapter":"卷四十六","chapternum":46,"title":"送惠師","titledesc":"","collection":"","collectiondesc":"","poemindex":28},{"author":"韓愈","charstyle":"古體詩","content":"佛法入中國爾來六百年齊民逃賦役髙士著幽襌官吏不之制紛紛聽其然耕桑日失隸朝署時遺賢靈師皇甫姓允胄本蟬聨少小涉書史早能綴文篇中間不得意失跡成延遷逸志不拘教軒騰斷牽攣圍棋鬭白黒生死隨機權六博在一擲梟盧叱迴旋戰詩誰與敵浩汗横戈鋋飲酒盡百𧣴嘲諧思逾鮮有時醉花月髙唱清且綿四座咸寂黙杳如奏湘絃尋勝不憚險黔江屢洄沿瞿塘五六月驚電讓歸船怒水忽中裂千尋墮幽泉環迴勢益急仰見團團天投身豈得計性命甘徒捐浪沫蹙翻涌漂浮再生全同行二十人魂骨俱坑填靈師不掛懐冐涉道轉延開忠二州牧詩賦時多傳失職不把筆珠璣為君編強留費日月密席羅嬋娟昨者至林邑使君數開筵逐客三四公盈懐贈蘭荃湖游泛漭沆溪宴駐潺湲别語不許出行裾動遭牽鄰州競招請書札何翩翩十月下桂嶺乗寒恣窺緣落落王員外争迎獲其先自從入賔館占恡乆能專吾徒頗攜被接宿窮歡妍聽説兩京事分明在眼前縱横雜謠俗𤨏屑咸羅穿材調真可惜朱丹枉磨研方將斂之道且欲冠其顛韶陽李太守髙步凌雲烟得客輒忘食開囊乞繒錢手持南曹叙字重青瑤鐫古氣參彖繫髙標摧太玄維舟事干謁披讀頭風痊還如舊相識傾壺暢幽悁以此復留滯歸驂幾時鞭","id":61783,"chapter":"卷四十六","chapternum":46,"title":"送靈師","titledesc":"","collection":"","collectiondesc":"","poemindex":29},{"author":"韓愈","charstyle":"古體詩","content":"少小尚奇偉平生足悲咤猶嫌子夏儒肯學樊遲稼事業窺臯稷文章蔑曹謝濯纓起江湖綴珮雜蘭麝悠悠指長道去去䇿髙駕誰為傾國媒自許連城價初隨計吏貢屢入澤宫射雖免十上勞何能一戰霸人情忌殊異世路多權詐蹉跎顔遂低摧折氣愈下冶長信非罪侯生或遭罵懐書出皇都銜淚渡清灞身將老寂寞志欲死閒暇朝食不盈腸冬衣纔掩髂軍書旣頻召戎馬乃連跨大梁從相公彭城赴僕射弓箭圍䝖兎絲竹羅酒䏑兩府變荒凉三年就休假求官去東洛犯雪過西華塵埃紫陌春風雨靈臺夜名聲荷朋友援引乏姻婭雖陪彤庭臣詎縱青冥靶寒空聳危闕曉色曜修架捐軀辰在丁鎩翮時方䄍投荒誠職分領邑幸寛赦湖波翻日車嶺石圻天罅毒霧恒熏晝炎風每燒夏雷威固已加颶勢仍相借氣象杳難測聲音吁可怕夷言聽未慣越俗循猶乍指摘兩憎嫌睢盱互猜訝秪緣恩未報豈謂生足藉嗣皇新繼明率土日流化惟思滌瑕垢長去事桑柘斸嵩開雲扃壓潁抗風榭禾麥種滿地犂棗栽繞舍兒童稍長成雀鼠得驅嚇官租日輸納村酒時邀迓閒愛老農愚歸弄小女姹如今便可爾何用畢婚嫁","id":61784,"chapter":"卷四十六","chapternum":46,"title":"縣齋有懐","titledesc":"","collection":"","collectiondesc":"","poemindex":30},{"author":"韓愈","charstyle":"古體詩","content":"紅亭枕湘江蒸水㑹其左瞰臨眇空闊綠浄不可唾維昔經營初邦君實王佐翦林遷神祠買地費家貨梁棟宏可愛結構麗匪過伊人去軒騰兹宇遂頽挫老郎來何暮髙唱乆乃和樹蘭盈九畹栽竹逾萬个長綆汲滄浪幽蹊下坎坷波濤夜俯聽雲樹朝對卧初如遺宦情終乃最郡課人生誠無幾事往悲豈奈蕭條緜嵗時契闊繼庸懦勝事誰復論醜聲日已播中丞黜凶邪天子閔窮餓君侯至之初閭里自相賀淹滯樂閒曠勤苦勸慵惰為余掃塵階命樂醉衆座窮秋感平分新月憐半破願書巖上石勿使泥塵涴","id":61785,"chapter":"卷四十六","chapternum":46,"title":"合江亭","titledesc":"","collection":"","collectiondesc":"","poemindex":31},{"author":"韓愈","charstyle":"古體詩","content":"長沙千里平勝地猶在險况當江濶處斗起勢匪漸深林髙玲瓏青山上琬琰路窮臺殿闢佛事煥且儼剖竹走泉源開廓架崖广是時秋之殘暑氣尚未斂羣行忘後先朋息棄拘檢客堂喜空凉華榻有清簟澗蔬煮蒿芹水果剝菱芡伊余夙所慕陪賞亦云忝幸逢車馬歸獨宿門不掩山樓黑無月漁火燦星㸃夜風一何喧杉檜屢磨颭猶疑在波濤怵惕夢成魘静思屈原沈逺憶賈誼貶椒蘭争妒忌絳灌共讒諂誰令悲生腸坐使淚盈臉翻飛乏羽翼指摘因瑕玷珥貂藩維重政化類分陜禮賢道何優奉已事苦儉大厦棟方隆巨川檝行剡經營誠少暇遊宴固已歉旅程愧淹留徂嵗嗟荏苒平生每多感柔翰遇頻染展轉嶺猿鳴曙燈青睒睒","id":61786,"chapter":"卷四十六","chapternum":46,"title":"陪杜侍御遊湘西兩寺獨宿有題因獻楊常侍","titledesc":"","collection":"","collectiondesc":"","poemindex":32},{"author":"韓愈","charstyle":"古體詩","content":"洞庭九州閒厥大誰與讓南匯羣崖水北注何奔放瀦為七百里呑納各殊狀自古澄不清環混無歸向炎風日搜攪幽恠多冗長軒然大波起宇宙隘而妨〈音訪〉巍峩㧞嵩華騰踔較健壯聲音一何宏轟輵車萬兩猶疑帝軒轅張樂就空曠蛟螭露筍簴縞練吹組帳鬼神非人世節奏頗趺踼陽施見誇麗陰閉感悽愴朝過宜春口極北缺堤障夜纜巴陵洲叢芮纔可傍星河盡涵泳俯仰迷下上餘瀾怒不已喧聒鳴甕盎明登岳陽樓輝煥朝日亮飛亷戢其威清晏息纎纊泓澄湛凝綠物影巧相况江豚時出戱驚波忽蕩瀁時當冬之孟隙竅縮寒漲前臨指近岸側坐眇難望滌濯神魂醒幽懐舒以暢主人孩童舊握手乍忻悵憐我竄逐歸相見得無恙開筵交履舄爛漫倒家釀杯行無留停髙柱送清唱中盤進橙栗投擲傾脯醬歡窮悲心生婉孌不能忘念昔始讀書志欲干霸王屠龍破千金為藝亦云亢愛才不擇行觸事得讒謗前年出官由此禍最旡妄公卿採虚名擢拜識天仗姦猜畏彈射斥逐恣欺誑新恩移府庭逼側厠諸將于嗟苦駑緩但懼失宜當追思南渡時魚腹甘所葬嚴程迫風帆劈箭入髙浪顛沉在須臾忠鮫誰復諒生還真可喜剋已自懲創庶從今日後麤識得與喪事多改前好趣有獲新尚誓耕十畝田不取萬乗相細君知蠶織稚子已能餉行當掛其冠生死君一訪","id":61787,"chapter":"卷四十六","chapternum":46,"title":"岳陽樓别竇司直","titledesc":"","collection":"","collectiondesc":"","poemindex":33},{"author":"韓愈","charstyle":"古體詩","content":"昔在四門館晨有僧來謁自言本呉人少小學城闕已窮佛根源麤識事輗軏攣拘屈吾真戒轄思逺發薦紳秉筆徒聲譽耀前閥從求送行詩屢造忍顛蹶今成十餘卷浩汗羅斧鉞先生閟窮巷未得窺剞劂又聞識大道何路補剠刖出其囊中文滿聽實清越謂僧當少安草序頗排訐上論古之初所以施賞罰下開迷惑胸窙豁斸株橜僧時不聽瑩若飲水救暍風塵一出門時日多如髪三年竄荒嶺守縣坐深樾徵租聚異物詭製怛巾韤幽窮共誰語思想甚含噦昨來得京官照壁喜見蝎况逢舊親識無不比鶼蟨長安多門户弔慶少休歇而能勤來過重惠安可揭當今聖政初恩澤完䎉狘胡為不自暇飄戾逐鸇鷢僕射領北門威徳壓戎羯相公鎮幽都竹帛爛勲伐酒場舞閨妹獵騎圍邊月開張篋中寶自可得津筏從兹富裘馬寧復茹藜蕨余期報恩後謝病老耕垡庇身指蓬茅逞志縱獫猲僧還相訪來山藥煮可掘","id":61788,"chapter":"卷四十六","chapternum":46,"title":"送文暢師北遊","titledesc":"","collection":"","collectiondesc":"","poemindex":34},{"author":"韓愈","charstyle":"古體詩","content":"辱贈不知報我歌爾其聆首叙始識面次言後分形道途綿萬里日月垂十齡浚郊避兵亂睢岸連門停肝膽一古劍波濤兩浮萍漬墨竄舊史磨丹注前經義苑手祕寶文堂耳驚霆暄晨躡露舄暑夕眠風櫺結友子讓抗請師我慙丁初味猶噉蔗遂通斯建瓴搜竒日有富嗜善心無寧石梁平侹侹沙水光泠泠乗枯摘野艷沈細抽潛腥遊寺去陟巘尋徑返穿汀緣雲竹竦竦失路麻㝠㝠淫潦忽翻野平蕪眇開溟防泄塹夜塞懼衝城晝扃及去事戎轡相逢宴軍伶觥秋縱兀兀獵旦馳駉駉從賦始分手朝京忽同舲急時促暗棹戀月留虚亭畢事驅傳馬安居守牕螢梅花灞水别宫燭驪山醒省選逮投足鄉賔尚摧翎塵袪又一摻淚眥還雙熒洛邑得休吿華山窮絶陘倚巖睨海浪引袖拂天星日駕此迴轄金神所司刑泉紳拖脩白石劍攢髙青磴蘚澾拳跼梯颷颭伶俜悔狂已咋指垂誡仍鐫銘峩豸忝備列伏蒲愧分涇㣲誠慕横草瑣力摧撞筳叠雪走商嶺飛波航洞庭下險疑墮井守官類拘囹荒餐茹獠蠱幽夢感湘靈刺史肅蓍蔡吏人沸蝗螟㸃綴簿上字趨蹌閤前鈴賴其飽山水得以娯瞻聽紫樹雕斐斖碧流滴瓏玲映波鋪逺錦揷地列長屏愁狖酸骨死恠花醉魂馨潛苞絳實坼幽乳翠毛零赦行五百里月變三十蓂漸階羣振鷺入學誨螟蛉苹甘謝鳴鹿罍滿慙罄缾冏冏抱瑚璉飛飛聨鶺鴒魚鬛欲脱背虬光先照硎豈獨出醜類方當動朝廷勤來得晤語勿憚宿寒㕔","id":61789,"chapter":"卷四十六","chapternum":46,"title":"答張徹","titledesc":"","collection":"","collectiondesc":"","poemindex":35}]