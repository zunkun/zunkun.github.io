[{"author":"上官昭容","charstyle":"近體詩","id":66805,"chapter":"卷九十九","chapternum":99,"title":"九月九日上幸慈恩寺登浮圖羣臣上菊花壽酒賦詩應制","titledesc":"","content":"帝里重陽節香園萬乗來却邪萸入佩獻壽菊傳杯塔類承天湧門疑待佛開睿詞懸日月長得仰昭囘","collection":"","collectiondesc":"","poemindex":1},{"author":"上官昭容","charstyle":"近體詩","id":66806,"chapter":"卷九十九","chapternum":99,"title":"遊長寧公主流杯池","titledesc":"","content":"登山一長望正遇九春初結駟填街術閭閻滿邑居鬭雪梅先吐驚風栁未舒直愁斜日落不畏酒樽虛","collection":"","collectiondesc":"","poemindex":2},{"author":"上官昭容","charstyle":"近體詩","id":66807,"chapter":"卷九十九","chapternum":99,"title":"遊長寧公主流杯池","titledesc":"","content":"霽曉氣清和披襟賞薜蘿玳瑁凝春色琉璃漾水波跂石聊長嘯攀松乍短歌除非物外者誰就此經過","collection":"","collectiondesc":"","poemindex":3},{"author":"上官昭容","charstyle":"近體詩","id":66808,"chapter":"卷九十九","chapternum":99,"title":"遊長寧公主流杯池","titledesc":"","content":"暫爾遊仙第淹留惜未歸霞𥦗明月滿澗户白雲飛書引藤為架人將薜作衣此真攀玩所臨睨賞光輝〈長寧公主韋庶人所生下嫁揚眘交皇帝制曰門下特進行右散騎常侍駙馬都尉觀國公楊眘交分榮戚里藉寵公門恭肅著於立身協勤效於從政鳯凰樓上宛符琴瑟之歡烏鵲橋邊載協松蘿之契宜覃茅土式廣山河因造第于東都府財幾竭又取西京高士廉第左金吾衛廢營改為宅作三重樓築山浚池帝及后數臨幸令昭容賦詩羣臣屬和〉","collection":"","collectiondesc":"","poemindex":4},{"author":"上官昭容","charstyle":"近體詩","id":66809,"chapter":"卷九十九","chapternum":99,"title":"綵書怨","titledesc":"","content":"葉下洞庭初思君萬里餘露濃香被冷月落錦屏虛欲奏江南曲貪封薊北書書中無别意惟悵久離居","collection":"","collectiondesc":"","poemindex":5},{"author":"上官昭容","charstyle":"近體詩","id":66810,"chapter":"卷九十九","chapternum":99,"title":"十月駕幸三會寺","titledesc":"","content":"釋子談經處軒臣刻字留故臺遺老識殘簡聖君求駐蹕懷千古開襟望九州四山緣塞合二水夾城流宸翰陪瞻仰天杯接獻酬太平詞藻盛長願紀鴻休","collection":"","collectiondesc":"","poemindex":6},{"author":"上官昭容","charstyle":"近體詩","id":66811,"chapter":"卷九十九","chapternum":99,"title":"駕幸新豐温泉宫獻詩","titledesc":"","content":"三冬季月景隆年萬乗觀風出灞川遥看電躍龍為馬迴矚霜原玉作田","collection":"","collectiondesc":"","poemindex":7},{"author":"上官昭容","charstyle":"近體詩","id":66812,"chapter":"卷九十九","chapternum":99,"title":"駕幸新豐温泉宫獻詩","titledesc":"","content":"鸞旂掣曳拂空迴羽騎驂驔躡景來隱隱驪山雲外聳迢迢御帳日邊開","collection":"","collectiondesc":"","poemindex":8},{"author":"上官昭容","charstyle":"近體詩","id":66813,"chapter":"卷九十九","chapternum":99,"title":"駕幸新豐温泉宫獻詩","titledesc":"","content":"翠幕珠幃敞月營金罍玉斚泛蘭英嵗嵗年年常扈蹕長長久久樂昇平","collection":"","collectiondesc":"","poemindex":9},{"author":"宋若照","charstyle":"近體詩","id":66814,"chapter":"卷九十九","chapternum":99,"title":"奉和御製麟徳殿宴百僚","titledesc":"","content":"垂衣臨八極肅穆四門通自是無為化非關輔弼功修文招隱伏尚武殄妖兇徳炳韶光熾恩沾雨露濃衣冠陪御宴禮樂盛朝宗萬壽稱觴舉千年信一同","collection":"","collectiondesc":"","poemindex":10},{"author":"宋若憲","charstyle":"近體詩","id":66815,"chapter":"卷九十九","chapternum":99,"title":"催妝詩","titledesc":"","content":"雲安公主貴出嫁五侯家天母親調粉日兄憐賜花催鋪百子帳待障七香車借問妝成未東方欲曉霞","collection":"","collectiondesc":"","poemindex":11},{"author":"宋若筍","charstyle":"近體詩","id":66816,"chapter":"卷九十九","chapternum":99,"title":"奉和御製麟徳殿宴百僚","titledesc":"","content":"端拱承休命時清荷聖皇四聰聞受諫五服逺朝王景媚鶯初囀春殘日正長命筵多濟濟盛樂復鏘鏘酆鎬誰將敵横汾未可方願齊山嶽壽福祉永無疆","collection":"","collectiondesc":"","poemindex":12},{"author":"開元宫人","charstyle":"近體詩","id":66817,"chapter":"卷九十九","chapternum":99,"title":"袍中詩","titledesc":"","content":"沙場征戍客寒苦若為眠戰袍經手作知落阿誰邊蓄意多添線含情更著綿今生巳過也重結後生緣〈開元中賜邊軍纊衣製於宫中有兵士於短袍中得此詩以白帥帥進呈明皇以詩遍示宫中曰作者勿隱不汝罪也有一宫人自言萬死上深憫之遂以嫁得詩者謂曰吾與汝結今生縁邊人感泣〉","collection":"","collectiondesc":"","poemindex":13},{"author":"天寳宫人","charstyle":"近體詩","id":66818,"chapter":"卷九十九","chapternum":99,"title":"題落葉","titledesc":"","content":"舊寵悲秋扇新恩寄早春聊題一紅葉將寄接流人〈天寳末宫娥衰悴不願備宫掖者因落葉上題詩隨御水而出顧況聞而和之云愁見鶯啼栁絮飛上陽宫女斷腸時君恩不禁東流水葉上題詩寄與誰既達宸聰由是遣出〉","collection":"","collectiondesc":"","poemindex":14},{"author":"天寳宫人","charstyle":"近體詩","id":66819,"chapter":"卷九十九","chapternum":99,"title":"杏葉詩","titledesc":"","content":"一葉題詩出禁城誰人酬和獨含情自嗟不及波中葉蕩漾乗春取次行","collection":"","collectiondesc":"","poemindex":15},{"author":"宣宗宫人韓氏","charstyle":"近體詩","id":66820,"chapter":"卷九十九","chapternum":99,"title":"題紅葉","titledesc":"","content":"流水何太急深宫盡日閒殷勤謝紅葉好去到人間","collection":"","collectiondesc":"","poemindex":16},{"author":"宣宗宫人韓氏","charstyle":"近體詩","id":66821,"chapter":"卷九十九","chapternum":99,"title":"自感","titledesc":"","content":"一聫佳句隨流水十載幽思滿素懷今日却成鸞鳯友方知紅葉是良媒〈宣宗時盧渥應舉偶臨御溝得一紅葉有詩云云及放宫人渥獲氏氏覩紅葉嗟吁久之復感而作是詩一説僖宗時于祐晚步禁衢得紅葉詩祐亦題一葉云曾聞葉上題紅怨葉上題詩寄阿誰後娶宫人韓氏見葉驚曰此妾所作妾水中亦得一葉騐之相合北夢瑣言又載進士李茵得紅葉娶韓氏三説不同并紀于此〉","collection":"","collectiondesc":"","poemindex":17},{"author":"鮑君徽","charstyle":"古體詩","id":66822,"chapter":"卷九十九","chapternum":99,"title":"惜春花","titledesc":"","content":"枝上花花下人可惜顔色俱青春昨日看花花灼灼今日看花花欲落不如盡此花下歡莫待春風總吹却鶯歌蝶舞媚韶光紅爐煮茗松花香妝成吟態恣遊樂獨把花枝歸洞房","collection":"","collectiondesc":"","poemindex":18},{"author":"鮑君徽","charstyle":"近體詩","id":66823,"chapter":"卷九十九","chapternum":99,"title":"東亭茶燕","titledesc":"","content":"閒朝向晚出簾櫳茗燕東亭四望通逺眺城池山色裏俯聆絃管水聲中幽篁映沼新抽翠芳槿低檐欲吐紅坐久此中無限興更憐團扇起秋風","collection":"","collectiondesc":"","poemindex":19},{"author":"金徳真","charstyle":"古體詩","id":66824,"chapter":"卷九十九","chapternum":99,"title":"太平詩","titledesc":"","content":"大唐開鴻業巍巍皇猷昌止戈戎衣定修文繼百王統天崇雨施理物體含章深仁諧日月撫運邁時康幡旗既赫赫鉦鼓何鍠鍠外夷違命者剪覆被天殃和風凝宇宙遐邇競呈祥四時調玉燭七曜巡萬方維岳降宰輔維帝任忠良五三同一徳照我唐家光","collection":"","collectiondesc":"","poemindex":20},{"author":"七嵗女子","charstyle":"近體詩","id":66825,"chapter":"卷九十九","chapternum":99,"title":"送兄","titledesc":"","content":"别路雲初起離亭葉正稀所嗟人異鴈不作一行飛〈如意中女年七嵗而能詩武后令賦别兄詩應聲而成〉","collection":"","collectiondesc":"","poemindex":21},{"author":"趙氏","charstyle":"古體詩","id":66826,"chapter":"卷九十九","chapternum":99,"title":"擬古","titledesc":"","content":"鬱蒸夏將半暑氣扇飛閣驟雨滿空來當軒捲簾幙度雲開夕霽宇宙何清廓明月流素光輕風换炎鑠孤鸞傷對影寳瑟悲别鶴君子去不還揺心欲何托","collection":"","collectiondesc":"","poemindex":22},{"author":"林氏","charstyle":"近體詩","id":66827,"chapter":"卷九十九","chapternum":99,"title":"送男彦輔左貶","titledesc":"","content":"他日初投杼勤王在隱兵有辭期不罰積意許相仍謫宦今何在衘寃猶未勝天涯分越徼驟騎速毗陵腸斷復何苦書傳寫豈能淚添江水逺心劇海雲蒸明月珠難識甘泉賦可稱但將忠報主何懼㸃青蠅","collection":"","collectiondesc":"","poemindex":23},{"author":"楊容華","charstyle":"近體詩","id":66828,"chapter":"卷九十九","chapternum":99,"title":"新妝","titledesc":"","content":"宿鳥驚眠罷房櫳乗曉開鳯釵金作縷鸞鏡玉為臺妝似臨池出人疑向月來自憐方未巳欲去復徘徊","collection":"","collectiondesc":"","poemindex":24},{"author":"張夫人","charstyle":"古體詩","id":66829,"chapter":"卷九十九","chapternum":99,"title":"古意","titledesc":"","content":"轆轤曉轉素絲綆桐聲夜落蒼苔磚涓涓吹溜若時雨濯濯嘉蔬非用天丈人不解此中意抱甕當時徒自賢","collection":"","collectiondesc":"","poemindex":25},{"author":"張夫人","charstyle":"古體詩","id":66830,"chapter":"卷九十九","chapternum":99,"title":"拜新月","titledesc":"","content":"拜新月拜月出堂前暗魄初籠桂虛弓未引弦拜新月拜月妝樓上鸞鏡未安臺蛾眉巳相向拜新月拜月不勝情庭前風露清月臨人自老人望月長生東家阿母亦拜月一拜一悲聲斷絶昔年拜月逞容輝如今拜月雙淚垂囘看衆女拜新月却憶閨中年少時","collection":"","collectiondesc":"","poemindex":26},{"author":"張文姬","charstyle":"近體詩","id":66831,"chapter":"卷九十九","chapternum":99,"title":"雙槿樹","titledesc":"","content":"綠葉競扶疎紅姿相照灼不學桃李花亂向春風落","collection":"","collectiondesc":"","poemindex":27},{"author":"張文姬","charstyle":"近體詩","id":66832,"chapter":"卷九十九","chapternum":99,"title":"池上竹","titledesc":"","content":"此君臨此池枝低水相近碧色綠波中日日流不盡","collection":"","collectiondesc":"","poemindex":28},{"author":"張文姬","charstyle":"近體詩","id":66833,"chapter":"卷九十九","chapternum":99,"title":"沙上鷺","titledesc":"","content":"沙頭一水禽鼓翼揚清音只待高風便非無雲漢心","collection":"","collectiondesc":"","poemindex":29},{"author":"張文姬","charstyle":"近體詩","id":66834,"chapter":"卷九十九","chapternum":99,"title":"溪口雲","titledesc":"","content":"溶溶溪口雲纔向溪中吐不復歸溪中還作溪中雨","collection":"","collectiondesc":"","poemindex":30},{"author":"蔣藴","charstyle":"古體詩","id":66835,"chapter":"卷九十九","chapternum":99,"title":"贈鄭女郎古意","titledesc":"","content":"昨夜巫山中失却陽臺女朝來香閣裏獨伴楚王語豔陽灼灼河洛神珠簾繡户青樓春能彈箜篌弄纎指愁殺門外少年子笑開一面紅粉妝東園幾樹桃花死朝理曲暮理曲獨坐𥦗前一片玉行也嬌步也嬌見之令人魂魄消堂前錦褥紅地爐綠沈香榼傾屠蘇解佩時時歇歌管芙蓉帳裏蘭麝滿挽起羅衣香不斷滅燭每嫌秋夜短","collection":"","collectiondesc":"","poemindex":31},{"author":"郎大家宋氏","charstyle":"古體詩","id":66836,"chapter":"卷九十九","chapternum":99,"title":"擬晉女劉妙容宛轉歌","titledesc":"","content":"風已清月朗琴復鳴掩抑非千態殷勤是一聲歌宛轉宛轉和且長願為雙黄鵠比翼共翺翔","collection":"","collectiondesc":"","poemindex":32},{"author":"郎大家宋氏","charstyle":"古體詩","id":66837,"chapter":"卷九十九","chapternum":99,"title":"長相思","titledesc":"","content":"長相思久離别關山阻風煙絶臺上鏡文銷袖中書字滅不見君形影何曾有懽悦","collection":"","collectiondesc":"","poemindex":33},{"author":"郎大家宋氏","charstyle":"古體詩","id":66838,"chapter":"卷九十九","chapternum":99,"title":"朝雲引","titledesc":"","content":"巴西巫峽指巴東朝雲觸石上朝空巫山巫峽高何巳行雲行雨一時起一時起三春暮若言來且就陽臺路","collection":"","collectiondesc":"","poemindex":34},{"author":"侯氏","charstyle":"近體詩","id":66839,"chapter":"卷九十九","chapternum":99,"title":"繡迴文龜形詩","titledesc":"","content":"睽離已是十年强對鏡那堪重理妝聞鴈幾囘修尺素見霜先為製衣裳開箱疊練先垂淚拂杵調砧更斷腸繡作龜形獻天子願教征客早還鄉〈會昌中邊將張暌防戎十餘年侯氏繡𢌞文作龜形詣闕進之帝覽之放暌還鄉賜絹三百疋以彰才美〉","collection":"","collectiondesc":"","poemindex":35},{"author":"魏氏","charstyle":"古體詩","id":66840,"chapter":"卷九十九","chapternum":99,"title":"贈外","titledesc":"","content":"浮萍依綠水弱蔦寄青松與君結大義移天得所從翰林無雙鳥劍水不分龍諧和類琴瑟堅固同膠漆義重恩欲深夷險貴如一本自身不令積多嬰痛疾朝夕倦牀枕形體耻巾櫛遊子倦風塵從官初解巾束裝赴南郢脂駕出西秦比翼終難遂銜柴苦未因徒悲楓岸逺空對柳園春男兒不重舊丈夫多好新新人喜新聘朝朝臨粧鏡兩鴛因無比雙蛾誰與競詎憐愁思人銜啼嗟薄命蕣華不足恃松放有餘勁所願好九思勿令虧百行","collection":"","collectiondesc":"","poemindex":36},{"author":"王韞秀","charstyle":"近體詩","id":66841,"chapter":"卷九十九","chapternum":99,"title":"偕夫遊秦","titledesc":"","content":"路掃饑寒跡天哀志氣人休濡離别涙攜手入西秦","collection":"","collectiondesc":"","poemindex":37},{"author":"王韞秀","charstyle":"近體詩","id":66842,"chapter":"卷九十九","chapternum":99,"title":"寄姨妹","titledesc":"","content":"相國已隨麟閣貴家風第一右丞詩笄年解笑鳴機婦恥見蘇秦富貴時","collection":"","collectiondesc":"","poemindex":38},{"author":"王韞秀","charstyle":"近體詩","id":66843,"chapter":"卷九十九","chapternum":99,"title":"諫外","titledesc":"","content":"楚竹燕歌動畫梁更䦨重換舞衣裳公孫開館招佳客知道浮雲不久長","collection":"","collectiondesc":"","poemindex":39},{"author":"杜羔妻趙氏","charstyle":"古體詩","id":66844,"chapter":"卷九十九","chapternum":99,"title":"雜言寄夫杜羔","titledesc":"","content":"從君淮海遊再過蘭杜秋歸來未須臾又欲向梁州梁州秦嶺西棧道與雲齊羌蠻萬餘落矛㦸自高低已念寡儔侣復慮勞攀躋丈夫重志氣兒女空悲啼臨卭滯遊地肯顧濁水泥人生賦命有厚薄君但遨遊妾寂寞","collection":"","collectiondesc":"","poemindex":40},{"author":"杜羔妻趙氏","charstyle":"近體詩","id":66845,"chapter":"卷九十九","chapternum":99,"title":"聞夫杜羔下第將至家寄以二絶","titledesc":"","content":"良人的的有竒才何事年年被放囘如今妾面羞君面君若來時近夜來","collection":"","collectiondesc":"","poemindex":41},{"author":"杜羔妻趙氏","charstyle":"近體詩","id":66846,"chapter":"卷九十九","chapternum":99,"title":"聞夫杜羔下第將至家寄以二絶","titledesc":"","content":"傳聞天子訪沈淪萬里懷書西入秦早知不用無媒客恨别江南楊栁春","collection":"","collectiondesc":"","poemindex":42},{"author":"杜羔妻趙氏","charstyle":"近體詩","id":66847,"chapter":"卷九十九","chapternum":99,"title":"聞夫杜羔登第","titledesc":"","content":"長安此去無多地鬱鬱葱葱佳氣浮良人得意正年少今夜醉眠何處樓","collection":"","collectiondesc":"","poemindex":43},{"author":"杜羔妻趙氏","charstyle":"近體詩","id":66848,"chapter":"卷九十九","chapternum":99,"title":"代夫杜羔贈人","titledesc":"","content":"澹澹春風花落時不堪秋望更相思無金可買長門賦有恨空吟團扇詩","collection":"","collectiondesc":"","poemindex":44},{"author":"裴柔之","charstyle":"近體詩","id":66849,"chapter":"卷九十九","chapternum":99,"title":"答外","titledesc":"","content":"侯門初擁節御苑栁絲新不是悲殊命惟愁别近親黄鶯遷古木珠履徙清塵想到千山外滄江正暮春","collection":"","collectiondesc":"","poemindex":45},{"author":"孫氏","charstyle":"近體詩","id":66850,"chapter":"卷九十九","chapternum":99,"title":"聽琴","titledesc":"","content":"玉指朱絃軋復清湘妃愁怨最難聽初疑颯颯涼風勁又似蕭蕭暮雨零近若流泉來碧嶂逺如玄鶴下青㝠夜深彈罷堪惆悵霧濕叢蘭月滿庭","collection":"","collectiondesc":"","poemindex":46},{"author":"孫氏","charstyle":"近體詩","id":66851,"chapter":"卷九十九","chapternum":99,"title":"代夫作白蠟燭詩贈人","titledesc":"","content":"景勝銀缸香比蘭一條白玉逼人寒他時紫禁春風夜醉草天書仔細看","collection":"","collectiondesc":"","poemindex":47},{"author":"崔公達","charstyle":"近體詩","id":66852,"chapter":"卷九十九","chapternum":99,"title":"獨夜詞","titledesc":"","content":"晴天霜落寒風急錦帳羅幃羞更入秦箏不復續斷絃迴身掩淚挑燈立","collection":"","collectiondesc":"","poemindex":48},{"author":"長孫佐轉妻","charstyle":"古體詩","id":66853,"chapter":"卷九十九","chapternum":99,"title":"答外","titledesc":"","content":"征人去年戍邊水夜得邊書字盈紙揮刀就燭裁紅綺結作同心答千里君寄邊書書莫絶妾答同心心自結同心再解不心離離字頻看字愁滅結成一衣和淚封封書只在懷袖中莫如書字固難久願學同心長可同〈佐轉戍邊不歸寄邊信於妻妻乃作此詩以答之〉","collection":"","collectiondesc":"","poemindex":49},{"author":"劉元載妻","charstyle":"近體詩","id":66854,"chapter":"卷九十九","chapternum":99,"title":"蚤梅","titledesc":"","content":"南枝向暖北枝寒一種春風有兩般憑仗高樓莫吹笛大家留取倚䦨干","collection":"","collectiondesc":"","poemindex":50},{"author":"陳玉蘭","charstyle":"近體詩","id":66855,"chapter":"卷九十九","chapternum":99,"title":"寄外征衣〈一作王駕古意詩〉","titledesc":"","content":"夫戍邊關妾在呉西風吹妾妾憂夫一行書寄千行淚寒到君邊衣到無","collection":"","collectiondesc":"","poemindex":51},{"author":"慎三史","charstyle":"近體詩","id":66856,"chapter":"卷九十九","chapternum":99,"title":"留别","titledesc":"","content":"當時心事巳相關雨散雲飛一餉間便掛孤帆從此去不堪重上望夫山〈三史十年無嗣瓘夫欲出之慎留此詩為别瓘夫有感復聚如初〉","collection":"","collectiondesc":"","poemindex":52},{"author":"葛亞兒","charstyle":"近體詩","id":66857,"chapter":"卷九十九","chapternum":99,"title":"懷良人","titledesc":"","content":"蓬鬢荆釵世所稀布裙猶是嫁時衣胡麻好種無人種正是歸時不見歸","collection":"","collectiondesc":"","poemindex":53},{"author":"葛亞兒","charstyle":"近體詩","id":66858,"chapter":"卷九十九","chapternum":99,"title":"會仙詩","titledesc":"","content":"彩鳯揺揺下翠微烟花漠漠遍芳枝玉𥦗仙會何人見惟有春風仔細知","collection":"","collectiondesc":"","poemindex":54},{"author":"葛亞兒","charstyle":"近體詩","id":66859,"chapter":"卷九十九","chapternum":99,"title":"會仙詩","titledesc":"","content":"煙霞迤邐接蓬萊宫殿參差曉月開羣玉山前人别處紫鸞飛起望仙臺","collection":"","collectiondesc":"","poemindex":55},{"author":"楊徳麟","charstyle":"近體詩","id":66860,"chapter":"卷九十九","chapternum":99,"title":"題奉慈寺","titledesc":"","content":"日月金輪動旃檀碧樹秋塔分鴻鴈翅鐘掛鳯凰樓","collection":"","collectiondesc":"","poemindex":56},{"author":"張氏","charstyle":"近體詩","id":66861,"chapter":"卷九十九","chapternum":99,"title":"寄外","titledesc":"","content":"久無音信到羅幃路逺迢迢遣問誰聞君折得東堂桂折罷那能不暫歸","collection":"","collectiondesc":"","poemindex":57},{"author":"張氏","charstyle":"近體詩","id":66862,"chapter":"卷九十九","chapternum":99,"title":"寄外","titledesc":"","content":"驛使今朝過五湖殷勤為我報狂夫從來誇有龍泉劍試割相思得斷無〈彭伉及第後廉使于公辟入幕嵗久未囘妻寄此詩伉答詩曰莫訝相如獻賦遲錦書誰道淚沾衣不須化作山頭石待我東堂折桂枝〉","collection":"","collectiondesc":"","poemindex":58},{"author":"裴羽仙","charstyle":"古體詩","id":66863,"chapter":"卷九十九","chapternum":99,"title":"寄夫征衣〈一作裴悦寄邊衣〉","titledesc":"","content":"深閨乍冷開香匣玉筯微微濕紅頰一陣霜風殺栁條濃煙半夜成黄葉重重白練如霜雪獨下寒階轉凄切祇知抱杵搗秋砧不覺高樓巳無月時聞寒鴈聲呼喚紗𥦗只有燈相伴幾展齊紈又懶裁離腸空逐金刀斷細想儀形執刀尺囘刀剪破澄江色愁捻銀針信手縫惆悵無人試寛窄時時舉袖勻殘淚紅箋漫有千行字書中不盡心中事一半殷勤托邊使","collection":"","collectiondesc":"","poemindex":59},{"author":"張琰","charstyle":"古體詩","id":66864,"chapter":"卷九十九","chapternum":99,"title":"春詞","titledesc":"","content":"垂栁鳴黄鸝關關若求友春情不可耐愁殺閨中婦日暮登高樓誰憐小垂手","collection":"","collectiondesc":"","poemindex":60},{"author":"張琰","charstyle":"古體詩","id":66865,"chapter":"卷九十九","chapternum":99,"title":"春詞","titledesc":"","content":"昨日桃花飛今朝梨花吐春色能幾時那堪此愁緒蕩子遊不歸春來淚如雨","collection":"","collectiondesc":"","poemindex":61},{"author":"劉雲","charstyle":"古體詩","id":66866,"chapter":"卷九十九","chapternum":99,"title":"有所思","titledesc":"","content":"朝亦有所思暮亦有所思登樓望君處靄靄蕭關道掩淚向浮雲誰知妾懷抱玉井蒼苔青院深桐花落盡無人掃","collection":"","collectiondesc":"","poemindex":62},{"author":"劉雲","charstyle":"古體詩","id":66867,"chapter":"卷九十九","chapternum":99,"title":"婕妤怨","titledesc":"","content":"君恩不可見妾豈如秋扇秋扇尚有時妾身永微賤莫言朝花不復落嬌容幾奪昭陽殿","collection":"","collectiondesc":"","poemindex":63},{"author":"劉瑶","charstyle":"古體詩","id":66868,"chapter":"卷九十九","chapternum":99,"title":"古意曲","titledesc":"","content":"梧桐階下月團團洞房如水秋夜䦨呉刀剪破機頭錦茱萸花墜相思枕綠𥦗寂寞背燈時暗數寒更不成寢","collection":"","collectiondesc":"","poemindex":64},{"author":"劉瑶","charstyle":"古體詩","id":66869,"chapter":"卷九十九","chapternum":99,"title":"暗别離","titledesc":"","content":"槐花結子桐葉焦單飛越鳥啼清宵翠軒輾雲輕遥遥燕脂淚迸紅線條瑶草歇芳心耿耿玉珮無聲畫屏冷朱絃暗斷不見人風動花枝月中影青鸞脈脈西飛去海濶天高不知處","collection":"","collectiondesc":"","poemindex":65},{"author":"劉瑗","charstyle":"近體詩","id":66870,"chapter":"卷九十九","chapternum":99,"title":"長門怨","titledesc":"","content":"雨滴梧桐秋夜長愁心和雨到昭陽淚痕不學君恩斷拭却千行更萬行","collection":"","collectiondesc":"","poemindex":66},{"author":"劉瑗","charstyle":"近體詩","id":66871,"chapter":"卷九十九","chapternum":99,"title":"長門怨","titledesc":"","content":"學畫蛾眉獨出羣當時人道便承恩經年不見君王面花落黄昏空掩門","collection":"","collectiondesc":"","poemindex":67},{"author":"李弄玉","charstyle":"近體詩","id":66872,"chapter":"卷九十九","chapternum":99,"title":"哀憤詩〈并序〉","titledesc":"余家本若耶溪東與同志者二三紉蘭佩蕙每貪幽閒之境玩花光於松月之亭竟晝綿宵往往忘倦洎乎初笄至於五換星霜矣自後不得已從良人西入函關寓居晉昌里第其居迥絶囂塵花木叢翠東西隣二佛宮皆上國勝遊之最伺其間寂因遊覽焉亦不辜一時之風月也不意良人巳矣邈然無依帝里芳春光景東邁涉滻水歴渭川背終南陟太華經虢畧抵陜郊挹嘉祥之清流面女几之蒼翠凡經過之所皆曩昔讌笑之地衘寃興歎舉目魂銷雖殘骸尚存而精爽都失假使潘岳復生無以悼其幽思也遂命筆聊題終不能滌其懷抱絶筆慟哭而東時會昌壬戌嵗仲春十九日二九子為父後玉無瑕弁無首荆山石往往有題〈按二九子六句十八字以筆墨非女子之事名姓故隱而不書後李舒解之曰二九十八十加八木字也子為父後木下子李字也玉無瑕去其㸃也弁無首存其廾也王下廾弄字也荆山石往往有者荆山多韞玉當是姓李名弄玉也〉","content":"昔逐良人西入關良人身没妾空還謝娘衛女不相見為雨為雲歸舊山","collection":"","collectiondesc":"","poemindex":68},{"author":"李弄玉","charstyle":"近體詩","id":66873,"chapter":"卷九十九","chapternum":99,"title":"題興元明珠亭","titledesc":"","content":"寂寥滿地落花紅獨有離人萬恨中囘首池塘更無語手彈珠淚背東風","collection":"","collectiondesc":"","poemindex":69},{"author":"薛瑗","charstyle":"近體詩","id":66874,"chapter":"卷九十九","chapternum":99,"title":"寫真寄外","titledesc":"","content":"欲下丹青筆先拈寳鏡寒巳驚顔索寞漸覺鬢凋殘淚眼描將易愁腸寫出難恐君渾忘却時展畫圖看〈楚材旅遊受潁牧之眷欲妻以女無反舊意瑗乃對鏡寫真并詩寄之楚材自慚遂遝與之終老時人嘲之曰當時婦棄夫今日夫棄婦若不逞丹青空房應獨守〉","collection":"","collectiondesc":"","poemindex":70},{"author":"廉氏","charstyle":"古體詩","id":66875,"chapter":"卷九十九","chapternum":99,"title":"懷逺","titledesc":"","content":"隟塵何微微朝夕通其輝人生各有托君去獨不歸青林有蟬響赤日無鳥飛徘徊東南望雙淚空沾衣","collection":"","collectiondesc":"","poemindex":71},{"author":"廉氏","charstyle":"近體詩","id":66876,"chapter":"卷九十九","chapternum":99,"title":"峽中即事","titledesc":"","content":"清秋三峽此中去鳴鳥孤猿不可聞一道水聲多亂石四時天色少晴雲日暮泛舟溪溆口那堪夜客思氤氳","collection":"","collectiondesc":"","poemindex":72},{"author":"廉氏","charstyle":"近體詩","id":66877,"chapter":"卷九十九","chapternum":99,"title":"寄征人","titledesc":"","content":"凄凄北風吹鴛被娟娟西月生蛾眉誰知獨夜相思處淚滴寒塘蕙草時","collection":"","collectiondesc":"","poemindex":73},{"author":"崔萱","charstyle":"古體詩","id":66878,"chapter":"卷九十九","chapternum":99,"title":"古意","titledesc":"","content":"灼灼葉中花夏萎春又芳明明天上月蟾缺圓復光","collection":"","collectiondesc":"","poemindex":74},{"author":"崔萱","charstyle":"古體詩","id":66879,"chapter":"卷九十九","chapternum":99,"title":"叙别","titledesc":"","content":"碧池漾漾春水綠中有佳禽暮棲宿願持此意永相貽祇慮君情中反覆","collection":"","collectiondesc":"","poemindex":75},{"author":"崔萱","charstyle":"近體詩","id":66880,"chapter":"卷九十九","chapternum":99,"title":"豪家子","titledesc":"","content":"年少家藏累代金紅樓盡日醉沈沈馬非蹀躞寧酬價人不嬋娟肯動心","collection":"","collectiondesc":"","poemindex":76},{"author":"劉氏婦","charstyle":"近體詩","id":66881,"chapter":"卷九十九","chapternum":99,"title":"明月堂","titledesc":"","content":"玉鈎風急響丁東囘首西山似夢中明月堂前人不到庭梧一夜老秋風","collection":"","collectiondesc":"","poemindex":77},{"author":"程長文","charstyle":"古體詩","id":66882,"chapter":"卷九十九","chapternum":99,"title":"獄中書情上使君","titledesc":"","content":"妾家本住鄱陽曲一片堅心比孤竹當年二八盛容儀紅箋草隸恰如飛盡日閒𥦗刺繡坐有時極浦採蓮歸誰道居貧守都邑幽居寂寞無人入海燕朝歸枕席寒山花夜落堦墀濕强暴之男何所為手持白刃向簾幃一命任從刀下死千金豈受暗中欺我心匪石情難轉志奪秋霜意不移血濺羅衣終不恨瘡粘錦袖亦何辭縣僚曾未知情緒即便教人縶囹圄朱唇滴瀝獨銜寃玉筯䦨干嘆非所十月寒更更愁人一聞擊柝一傷神高髻不梳雲已散蛾眉淡掃月仍新三尺嚴章難可越百年心事向誰説但看洗雪出圜扉始信白圭無玷缺","collection":"","collectiondesc":"","poemindex":78},{"author":"關盼盼","charstyle":"近體詩","id":66883,"chapter":"卷九十九","chapternum":99,"title":"燕子樓詩〈一作張仲素詩〉","titledesc":"","content":"樓上殘燈伴曉霜獨眠人起合歡牀相思一夜情多少地角天涯未是長","collection":"","collectiondesc":"","poemindex":79},{"author":"關盼盼","charstyle":"近體詩","id":66884,"chapter":"卷九十九","chapternum":99,"title":"燕子樓詩〈一作張仲素詩〉","titledesc":"","content":"適看鴻雁岳陽迴又覩玄禽逼社來瑶瑟玉簫無意緒任從蛛網任從灰","collection":"","collectiondesc":"","poemindex":80},{"author":"關盼盼","charstyle":"近體詩","id":66885,"chapter":"卷九十九","chapternum":99,"title":"燕子樓詩〈一作張仲素詩〉","titledesc":"","content":"北邙松栢鎖愁煙燕子樓中思悄然自埋劍履歌塵散紅褪香銷二十年","collection":"","collectiondesc":"","poemindex":81},{"author":"關盼盼","charstyle":"近體詩","id":66886,"chapter":"卷九十九","chapternum":99,"title":"答白公","titledesc":"","content":"自守空樓斂恨眉形同秋後牡丹枝舍人不會人深意訝道泉臺不去隨〈白樂天長慶集載其事甚詳有和燕子樓詩又贈以絶句云黄金不惜買蛾眉揀得如花四五枝歌舞教成心力盡一朝身去不相隨盼盼得詩反覆讀之泣曰自公薨背妾非不能死恐百載之後人以我公重色有從死之妾是玷我公清範也因答白公一絶不食而卒〉","collection":"","collectiondesc":"","poemindex":82},{"author":"張窈窕","charstyle":"近體詩","id":66887,"chapter":"卷九十九","chapternum":99,"title":"春思","titledesc":"","content":"門前梅栁爛春輝閉妾深閨繡舞衣雙燕不知腸欲斷銜泥故故傍人飛","collection":"","collectiondesc":"","poemindex":83},{"author":"湘驛女子","charstyle":"近體詩","id":66888,"chapter":"卷九十九","chapternum":99,"title":"題玉泉","titledesc":"","content":"紅葉醉秋色碧溪彈夜絃佳期不可再風雨杳如年","collection":"","collectiondesc":"","poemindex":84},{"author":"夷陵女子","charstyle":"古體詩","id":66889,"chapter":"卷九十九","chapternum":99,"title":"夷陵歌","titledesc":"","content":"明月清風良宵會同星河易翻歡娛不終緑樽翠杓為君斟酌今夕不飲何時歡樂","collection":"","collectiondesc":"","poemindex":85},{"author":"夷陵女子","charstyle":"古體詩","id":66890,"chapter":"卷九十九","chapternum":99,"title":"夷陵歌","titledesc":"","content":"楊柳楊栁裊裊隨風急西樓美人春夢中翠簾斜捲千條入","collection":"","collectiondesc":"","poemindex":86},{"author":"崔仲容","charstyle":"近體詩","id":66891,"chapter":"卷九十九","chapternum":99,"title":"贈歌妓","titledesc":"","content":"水剪雙眸霧剪衣當筵一曲媚春輝瀟湘夜色怨猶在巫峽曉雲愁不飛皓齒乍分寒玉細黛眉輕蹙逺山微渭城朝雨休重唱滿眼陽關客未歸","collection":"","collectiondesc":"","poemindex":87},{"author":"崔仲容","charstyle":"近體詩","id":66892,"chapter":"卷九十九","chapternum":99,"title":"戲贈","titledesc":"","content":"暫到崑崙未得歸阮郎何事教人非如今身佩上清籙莫遣落花霑羽衣","collection":"","collectiondesc":"","poemindex":88},{"author":"梁瓊","charstyle":"古體詩","id":66893,"chapter":"卷九十九","chapternum":99,"title":"宿巫山逺寄人","titledesc":"","content":"巫山雲巫山雨朝雲暮雨無定所南峯忽暗北峯晴空裏仙人語笑聲曾侍荆王枕席處直至如今如有靈春風澹澹白雲間驚湍流水響千山一夜此中對明月憶得此中與君别感物情懷如舊時君今渺渺在天涯曉看襟上淚流處㸃㸃血痕猶在衣","collection":"","collectiondesc":"","poemindex":89},{"author":"梁瓊","charstyle":"近體詩","id":66894,"chapter":"卷九十九","chapternum":99,"title":"銅雀臺","titledesc":"","content":"歌扇向陵開齊行奠玉杯舞時飛燕列夢裏片雲來月色空餘恨松聲莫更哀誰憐未死妾掩袂下銅臺","collection":"","collectiondesc":"","poemindex":90},{"author":"尼海印","charstyle":"近體詩","id":66895,"chapter":"卷九十九","chapternum":99,"title":"月夜乗舟","titledesc":"","content":"水色連天色風聲益浪聲旅人歸思苦漁叟夢魂驚舉棹雲先到移舟月逐行旋吟詩句罷猶見逺山横","collection":"","collectiondesc":"","poemindex":91},{"author":"元淳","charstyle":"近體詩","id":66896,"chapter":"卷九十九","chapternum":99,"title":"寄洛中諸妹","titledesc":"","content":"舊國經年别關河萬里思題詩憑鴈翼望月想蛾眉白髮愁偏覺歸心夢獨知誰堪離亂處掩泣向南枝","collection":"","collectiondesc":"","poemindex":92},{"author":"李冶","charstyle":"古體詩","id":66897,"chapter":"卷九十九","chapternum":99,"title":"寄朱放","titledesc":"","content":"望水試登山山高湖又濶相思無曉夕相望經年月鬱鬱山木青綿綿野花發别後無限情相逢一時説","collection":"","collectiondesc":"","poemindex":93},{"author":"李冶","charstyle":"古體詩","id":66898,"chapter":"卷九十九","chapternum":99,"title":"相思怨","titledesc":"","content":"人道海水深不抵相思半海水尚有涯相思渺無畔攜琴上酒樓樓虛月華滿彈著相思曲絃腸一時斷","collection":"","collectiondesc":"","poemindex":94},{"author":"李冶","charstyle":"古體詩","id":66899,"chapter":"卷九十九","chapternum":99,"title":"聽蕭叔子彈琴賦得三峽流泉歌","titledesc":"","content":"妾家本住巫山雲巫山流泉常自聞玉琴彈出轉寥夐真是當時夢裏聽山峽迢迢幾千里一時流入深閨裏巨石崩崖指下生飛泉走浪絃中起初疑憤怒含雷風又似嗚咽流不通囘湍曲瀨勢將盡時復滴瀝平沙中憶昔阮公為此曲能使仲容聽不足一彈既罷復一彈願作流泉鎮相屬","collection":"","collectiondesc":"","poemindex":95},{"author":"李冶","charstyle":"近體詩","id":66900,"chapter":"卷九十九","chapternum":99,"title":"送韓揆之江西","titledesc":"","content":"相招折楊栁别恨轉依依萬里西江水孤舟何處歸湓城潮不到夏口信應稀惟有衡陽鴈年年來去飛","collection":"","collectiondesc":"","poemindex":96},{"author":"李冶","charstyle":"近體詩","id":66901,"chapter":"卷九十九","chapternum":99,"title":"送閻二十六赴剡縣","titledesc":"","content":"流水閶門外孤舟日復西雅情遍芳草無處不萋萋妾夢經呉苑君行到剡溪歸來重相訪莫學阮郎迷","collection":"","collectiondesc":"","poemindex":97},{"author":"李冶","charstyle":"近體詩","id":66902,"chapter":"卷九十九","chapternum":99,"title":"寄韓校書","titledesc":"","content":"無事烏程縣蹉跎嵗月餘不知芸閣吏寂寞意何如逺水浮仙棹寒星伴使車因過大雷岸莫忘八行書","collection":"","collectiondesc":"","poemindex":98},{"author":"李冶","charstyle":"近體詩","id":66903,"chapter":"卷九十九","chapternum":99,"title":"感興","titledesc":"","content":"朝雲暮雨鎮相隨去鴈來人有返期玉枕祇知長下淚銀燈空照不眠時仰看明月翻含意俯盼流波欲寄詞却憶初聞鳯樓曲教人寂寞復相思","collection":"","collectiondesc":"","poemindex":99},{"author":"李冶","charstyle":"近體詩","id":66904,"chapter":"卷九十九","chapternum":99,"title":"結素魚貽友人","titledesc":"","content":"尺素如殘雪結為素鯉魚欲知心裏事看取腹中書","collection":"","collectiondesc":"","poemindex":100},{"author":"李冶","charstyle":"近體詩","id":66905,"chapter":"卷九十九","chapternum":99,"title":"春閨怨","titledesc":"","content":"百尺井欄上數枝桃巳紅念君遼海北抛妾宋家東","collection":"","collectiondesc":"","poemindex":101},{"author":"李冶","charstyle":"近體詩","id":66906,"chapter":"卷九十九","chapternum":99,"title":"八至","titledesc":"","content":"至近至逺東西至深至淺清溪至高至明日月至親至疎夫妻","collection":"","collectiondesc":"","poemindex":102},{"author":"李冶","charstyle":"近體詩","id":66907,"chapter":"卷九十九","chapternum":99,"title":"得閻伯鈞書","titledesc":"","content":"情來對鏡懶梳頭暮雨蕭蕭庭樹秋莫怪闌干垂玉筯只緣惆悵對銀鉤","collection":"","collectiondesc":"","poemindex":103},{"author":"李冶","charstyle":"近體詩","id":66908,"chapter":"卷九十九","chapternum":99,"title":"明月夜留别","titledesc":"","content":"離人無語月無聲明月有光人有情别後相思人似月雲間水上到層城","collection":"","collectiondesc":"","poemindex":104},{"author":"魚元機","charstyle":"近體詩","id":66909,"chapter":"卷九十九","chapternum":99,"title":"賦得江邊樹","titledesc":"","content":"草色迷荒岸煙姿入逺樓葉鋪秋水面花落釣人頭根老藏魚窟枝低繫客舟瀟瀟風雨夜驚夢復添愁","collection":"","collectiondesc":"","poemindex":105},{"author":"魚元機","charstyle":"近體詩","id":66910,"chapter":"卷九十九","chapternum":99,"title":"贈隣女","titledesc":"","content":"羞日遮羅袖愁春懶起妝易求無價寳難得有情郎枕上潛垂淚花間暗斷腸自能窺宋玉不必恨王昌","collection":"","collectiondesc":"","poemindex":106},{"author":"魚元機","charstyle":"近體詩","id":66911,"chapter":"卷九十九","chapternum":99,"title":"寄飛卿","titledesc":"","content":"堦砌亂蛩鳴庭柯烟露清月中隣樂響樓上逺山明珍簟涼風著瑶琴寄恨生嵇君懶書禮底物慰秋情","collection":"","collectiondesc":"","poemindex":107},{"author":"魚元機","charstyle":"近體詩","id":66912,"chapter":"卷九十九","chapternum":99,"title":"早秋","titledesc":"","content":"嫩菊含新彩逺山閉夕煙涼風驚綠樹清韻入朱絃思婦機中錦征人塞外天雁飛魚在水書信若為傳","collection":"","collectiondesc":"","poemindex":108},{"author":"魚元機","charstyle":"近體詩","id":66913,"chapter":"卷九十九","chapternum":99,"title":"訪趙鍊師不遇","titledesc":"","content":"何處同仙侣青衣獨在家煖罏留煑藥隣院為煎茶畫壁燈光暗幡竿日影斜殷勤重囘首牆外數枝花","collection":"","collectiondesc":"","poemindex":109},{"author":"魚元機","charstyle":"近體詩","id":66914,"chapter":"卷九十九","chapternum":99,"title":"寄國香","titledesc":"","content":"旦夕醉吟身相思何處申雨中寄書使𥦗下斷腸人山捲珠簾㸔愁隨芳草新别來清宴上幾度落梁塵","collection":"","collectiondesc":"","poemindex":110},{"author":"魚元機","charstyle":"近體詩","id":66915,"chapter":"卷九十九","chapternum":99,"title":"暮春有感寄友人","titledesc":"","content":"鶯語驚殘夢輕妝改淚容竹陰初月薄江靜晚煙濃濕嘴銜泥燕香鬚採蕋蜂獨憐無限思吟罷亞枝松","collection":"","collectiondesc":"","poemindex":111},{"author":"魚元機","charstyle":"近體詩","id":66916,"chapter":"卷九十九","chapternum":99,"title":"感懷寄人","titledesc":"","content":"恨寄朱絃上含情意不任早知雲雨㑹未起蕙蘭心灼灼桃兼李無妨國士尋蒼蒼松與桂仍羨世人欽月色苔堦淨歌聲竹院深門前紅葉地不掃待知音","collection":"","collectiondesc":"","poemindex":112},{"author":"魚元機","charstyle":"近體詩","id":66917,"chapter":"卷九十九","chapternum":99,"title":"遣懷","titledesc":"","content":"閒散心無事風光獨自遊斷雲江上月解纜海中舟琴弄蕭梁寺詩吟庾亮樓叢篁堪作伴片石好為儔燕雀徒為貴金銀志不求滿林春雨遍對月夜𥦗幽逺砌澄清沼抽簪映細流卧牀書册遍半醉起梳頭","collection":"","collectiondesc":"","poemindex":113},{"author":"魚元機","charstyle":"近體詩","id":66918,"chapter":"卷九十九","chapternum":99,"title":"隔漢江寄子安","titledesc":"","content":"江南江北愁望相思相憶空吟鴛鴦暖卧沙浦鸂𪆟閒飛橘林煙裏歌聲隱隱渡頭月色沈沈含情咫尺千里况聽家家逺砧","collection":"","collectiondesc":"","poemindex":114},{"author":"魚元機","charstyle":"近體詩","id":66919,"chapter":"卷九十九","chapternum":99,"title":"寓言","titledesc":"","content":"紅桃處處春色碧柳家家月明樓上新妝待夜閨中獨坐含情芙蓉月下魚戲螮蝀天邊雀聲人世悲歡一夢如何得作雙成","collection":"","collectiondesc":"","poemindex":115},{"author":"魚元機","charstyle":"近體詩","id":66920,"chapter":"卷九十九","chapternum":99,"title":"和友人次韻","titledesc":"","content":"何事能消旅館愁紅箋開處見銀鉤蓬山雨灑千峰小嶰谷風吹萬葉秋字字朝看輕碧玉篇篇夜誦在衾裯欲將香匣收藏却且惜時吟在手頭","collection":"","collectiondesc":"","poemindex":116},{"author":"魚元機","charstyle":"近體詩","id":66921,"chapter":"卷九十九","chapternum":99,"title":"過鄂州","titledesc":"","content":"栁拂蘭橈花滿枝石城城下暮帆遲折碑峯上三閭墓逺火山頭五馬旗白雪調高題舊寺陽春歌在換新詞莫愁魂逐清江去空使行人萬首詩","collection":"","collectiondesc":"","poemindex":117},{"author":"魚元機","charstyle":"近體詩","id":66922,"chapter":"卷九十九","chapternum":99,"title":"暮春即事","titledesc":"","content":"深巷窮門少侣儔阮郎惟有夢中留香飄羅綺誰家席風送歌聲何處樓街近鼓鼙喧曉睡庭閒鵲語亂春愁安能追逐人間事萬里身同不繫舟","collection":"","collectiondesc":"","poemindex":118},{"author":"魚元機","charstyle":"近體詩","id":66923,"chapter":"卷九十九","chapternum":99,"title":"毬作","titledesc":"","content":"堅圓淨滑一星流月杖爭敲未擬休無滯礙時從撥弄有遮攔處任鈎留不辭宛轉長隨手却恐相將不到頭畢竟入門應始了願君爭取最前籌","collection":"","collectiondesc":"","poemindex":119},{"author":"魚元機","charstyle":"近體詩","id":66924,"chapter":"卷九十九","chapternum":99,"title":"寄子安","titledesc":"","content":"醉别干巵不浣愁離腸百結解無由蕙蘭銷歇歸春圃楊栁東西絆客舟聚散已悲雲不定恩情須學水長流有花時節知難遇未肯厭厭醉玉樓","collection":"","collectiondesc":"","poemindex":120},{"author":"魚元機","charstyle":"近體詩","id":66925,"chapter":"卷九十九","chapternum":99,"title":"和人","titledesc":"","content":"茫茫九陌無知已暮去朝來典繡衣寳匣鏡昏蟬鬢亂博山鑪冷麝烟微多情公子春留句少思文君晝掩扉莫惜羊車頻列載栁舒梅綻正芳菲","collection":"","collectiondesc":"","poemindex":121},{"author":"魚元機","charstyle":"近體詩","id":66926,"chapter":"卷九十九","chapternum":99,"title":"冬夜寄溫飛卿","titledesc":"","content":"苦憶搜思燈下吟不眠長夜怕寒衾滿庭木葉愁風起透幌紗𥦗惜月沈疎散未閒終遂願盛衰空見本來心幽棲莫定梧桐處暮鵲啾啾遶竹林","collection":"","collectiondesc":"","poemindex":122},{"author":"魚元機","charstyle":"近體詩","id":66927,"chapter":"卷九十九","chapternum":99,"title":"浣紗廟","titledesc":"","content":"呉越相謀計䇿多浣紗神女巳相和一雙笑靨纔囘面十萬精兵盡倒戈范蠡功成身隱遯子胥諫死國消磨只今諸暨長江畔空有青山號苧蘿","collection":"","collectiondesc":"","poemindex":123},{"author":"魚元機","charstyle":"近體詩","id":66928,"chapter":"卷九十九","chapternum":99,"title":"夏日山居","titledesc":"","content":"移得仙居此地來花叢自遍不曾栽庭前亞樹張衣桁坐上新泉泛酒杯軒檻暗傳深竹徑綺羅長擁亂書堆閒乗畫舫吟明月信任輕風吹却囘","collection":"","collectiondesc":"","poemindex":124},{"author":"魚元機","charstyle":"近體詩","id":66929,"chapter":"卷九十九","chapternum":99,"title":"左名揚自澤州至京使人傳語","titledesc":"","content":"閒居作賦幾年愁王屋山前是舊遊詩咏東西千嶂亂馬隨南北一泉流曾陪夜雨同歡席别後花明獨上樓忽喜叩門傳語至為憐隣巷小房幽相如琴罷朱絃折雙燕巢分白露秋莫厭蓬門時一訪每春忙在曲江頭","collection":"","collectiondesc":"","poemindex":125},{"author":"魚元機","charstyle":"近體詩","id":66930,"chapter":"卷九十九","chapternum":99,"title":"次光威裒三女子聯句詩韻","titledesc":"","content":"昔聞南國容華少今日東隣姊妹三妝閣却看鸚鵡賦碧𥦗應繡鳯凰衫紅芳滿院參差折緑醑盈杯次第銜恐向瑶池曾作女謫來塵世未為男文姬有貌真堪比西子無言我莫慙一曲豔歌琴杳杳四絃琴撥語喃喃當臺競鬭青絲髮對月爭誇白玉簪小石洞中松露滴大羅天上栁煙含但能為雨心長在不怕吹簫事未諳阿母幾嗔花下語潘郎曾向夢中叅慙持清句魂猶斷若覩紅顔死亦甘悵望佳人何處在行雲歸北又歸南","collection":"","collectiondesc":"","poemindex":126},{"author":"魚元機","charstyle":"聯句詩","id":66931,"chapter":"卷九十九","chapternum":99,"title":"附光威裒聯句原唱","titledesc":"","content":"朱樓影直日當午玉樹陰低月巳三〈光〉膩粉暗銷銀縷合錯刀閒剪泥金衫〈威〉繡牀怕引烏龍吠錦字愁教青鳥銜〈裒〉百味鍊來憐益母千花開處鬭宜男〈光〉鴛鴦有伴誰能羨鸚鵡無言我自慙〈威〉浪喜遊蜂飛撲撲佯驚孤鵲語喃喃〈裒〉偏憐愛數螆蛦掌每憶光抽玳瑁簪〈光〉煙洞幾年悲尚在星橋一夕悵空含〈威〉𥦗前時節羞虛擲世上風流笑苦諳〈裒〉獨結香銷偷餉送暗垂檀袖學通叅〈光〉須知化石心難定却是為雲分易甘〈威〉看見風光零落盡絃聲猶逐望江南〈裒 光威裒姊妹三人少孤聰慧聯句精粹難儔雖謝家咏雪何以加之客有自京師來者示魚元機玄機深愛詞華遂和其韻〉","collection":"","collectiondesc":"","poemindex":127},{"author":"魚元機","charstyle":"近體詩","id":66932,"chapter":"卷九十九","chapternum":99,"title":"酬李學士寄簟","titledesc":"","content":"珍簟新鋪翡翠樓泓澄玉水記方流惟應雲扇情相似同向銀牀恨早秋","collection":"","collectiondesc":"","poemindex":128},{"author":"魚元機","charstyle":"近體詩","id":66933,"chapter":"卷九十九","chapternum":99,"title":"江行","titledesc":"","content":"大江横抱武昌斜鸚鵡洲前萬户家畫舸春眠猶未穩夢為蝴蝶也尋花","collection":"","collectiondesc":"","poemindex":129},{"author":"魚元機","charstyle":"近體詩","id":66934,"chapter":"卷九十九","chapternum":99,"title":"題隱霧亭","titledesc":"","content":"春花秋月入詩篇白日清宵是散仙空捲珠簾不曾下長移一榻對山眠","collection":"","collectiondesc":"","poemindex":130},{"author":"魚元機","charstyle":"近體詩","id":66935,"chapter":"卷九十九","chapternum":99,"title":"江陵愁望寄子安","titledesc":"","content":"楓葉千枝復萬枝江橋掩映暮帆遲憶君心似西江水日夜東流無歇時","collection":"","collectiondesc":"","poemindex":131},{"author":"魚元機","charstyle":"近體詩","id":66936,"chapter":"卷九十九","chapternum":99,"title":"送别","titledesc":"","content":"秦樓幾夜愜心期不料仙鄉有别離睡覺莫言雲去處殘燈一盞野蛾飛","collection":"","collectiondesc":"","poemindex":132},{"author":"步非煙","charstyle":"近體詩","id":66937,"chapter":"卷九十九","chapternum":99,"title":"酬趙生","titledesc":"","content":"緑慘雙蛾不自持只因幽恨在新詩郎心應似琴心怨脈脈春情更泥誰","collection":"","collectiondesc":"","poemindex":133},{"author":"步非煙","charstyle":"近體詩","id":66938,"chapter":"卷九十九","chapternum":99,"title":"寄懷趙生","titledesc":"","content":"畫簷春燕須同宿蘭浦雙鴛肯獨飛長恨桃源諸女伴等閒花裏送郎歸〈趙原唱曰一覩傾城貌塵心只自猜不隨蕭史去擬學阿蘭來非煙囘柬趙又曰珍重佳人贈好音綵箋芳翰兩情深薄于蟬翼誰供眼宻似蠅頭未寫心疑是落花還碧洞又思輕雨灑幽襟百囘消息千囘夢裁作長謡寄綠琴非煙病題詩並蟬錦香囊贈趙乃踰垣相從趙曰十洞三清雖路阻有心還得傍瑶臺瑞香風引思深夜知是蕋宫仙馭來非煙復答是詩〉","collection":"","collectiondesc":"","poemindex":134},{"author":"姚月華","charstyle":"古體詩","id":66939,"chapter":"卷九十九","chapternum":99,"title":"古怨","titledesc":"","content":"春草萋萋春水綠對此思君淚相續羞將離恨向東風理盡秦箏不成曲","collection":"","collectiondesc":"","poemindex":135},{"author":"姚月華","charstyle":"古體詩","id":66940,"chapter":"卷九十九","chapternum":99,"title":"古怨","titledesc":"","content":"與君形影分呉越玉枕經年對離别登臺北望煙雨深囘身哭向寥天月","collection":"","collectiondesc":"","poemindex":136},{"author":"姚月華","charstyle":"古體詩","id":66941,"chapter":"卷九十九","chapternum":99,"title":"楚妃怨","titledesc":"","content":"梧桐葉下黄金井横架轆轤牽素綆美人初起天未明手拂銀瓶秋水冷","collection":"","collectiondesc":"","poemindex":137},{"author":"姚月華","charstyle":"古體詩","id":66942,"chapter":"卷九十九","chapternum":99,"title":"有期不至","titledesc":"","content":"銀燭青樽久延佇出門入門天欲曙月落星稀竟不來煙柳曨曈鵲飛去","collection":"","collectiondesc":"","poemindex":138},{"author":"劉采春","charstyle":"近體詩","id":66943,"chapter":"卷九十九","chapternum":99,"title":"囉嗊曲","titledesc":"","content":"不喜秦淮水生憎江上船載兒夫婿去經嵗又經年","collection":"","collectiondesc":"","poemindex":139},{"author":"劉采春","charstyle":"近體詩","id":66944,"chapter":"卷九十九","chapternum":99,"title":"囉嗊曲","titledesc":"","content":"借問東園栁枯來得幾年自無枝葉分莫怨太陽偏","collection":"","collectiondesc":"","poemindex":140},{"author":"劉采春","charstyle":"近體詩","id":66945,"chapter":"卷九十九","chapternum":99,"title":"囉嗊曲","titledesc":"","content":"莫作商人婦金釵當卜錢朝朝江口望錯認幾人船","collection":"","collectiondesc":"","poemindex":141},{"author":"劉采春","charstyle":"近體詩","id":66946,"chapter":"卷九十九","chapternum":99,"title":"囉嗊曲","titledesc":"","content":"那年離别日只道在桐廬桐廬人不見今得廣州書","collection":"","collectiondesc":"","poemindex":142},{"author":"劉采春","charstyle":"近體詩","id":66947,"chapter":"卷九十九","chapternum":99,"title":"囉嗊曲","titledesc":"","content":"昨日勝今日今年老去年黄河清有日白髪黑無緣","collection":"","collectiondesc":"","poemindex":143},{"author":"薛濤","charstyle":"近體詩","id":66948,"chapter":"卷九十九","chapternum":99,"title":"酬人雨後玩竹","titledesc":"","content":"南天春雨時那鑒雪霜姿衆類亦云茂虛心能自持多留晉賢醉早伴舜妃悲嵗後君能賞蒼蒼勁節竒","collection":"","collectiondesc":"","poemindex":144},{"author":"薛濤","charstyle":"近體詩","id":66949,"chapter":"卷九十九","chapternum":99,"title":"謁巫山廟","titledesc":"","content":"亂猿啼處訪高唐路入煙霞草木香山色未能忘宋玉水聲猶自哭襄王朝朝夜夜陽臺下為雨為雲楚國亡惆悵廟前多少柳春來空鬭畫眉長","collection":"","collectiondesc":"","poemindex":145},{"author":"薛濤","charstyle":"近體詩","id":66950,"chapter":"卷九十九","chapternum":99,"title":"寄舊詩與元微之","titledesc":"","content":"詩篇調態人皆有細膩風光我獨知月夜咏花憐黯澹雨朝題柳為攲垂長教碧玉藏深處總向紅箋寫自隨老大不能收拾得與君開似教男兒","collection":"","collectiondesc":"","poemindex":146},{"author":"薛濤","charstyle":"近體詩","id":66951,"chapter":"卷九十九","chapternum":99,"title":"春望詞","titledesc":"","content":"花開不相賞花落不同悲欲問相思處花開花落時","collection":"","collectiondesc":"","poemindex":147},{"author":"薛濤","charstyle":"近體詩","id":66952,"chapter":"卷九十九","chapternum":99,"title":"春望詞","titledesc":"","content":"檻草結同心將以遺知音春愁正斷絶春鳥復哀鳴","collection":"","collectiondesc":"","poemindex":148},{"author":"薛濤","charstyle":"近體詩","id":66953,"chapter":"卷九十九","chapternum":99,"title":"春望詞","titledesc":"","content":"風花日將老佳期猶𣺌𣺌不結同心人空結同心草","collection":"","collectiondesc":"","poemindex":149},{"author":"薛濤","charstyle":"近體詩","id":66954,"chapter":"卷九十九","chapternum":99,"title":"春望詞","titledesc":"","content":"那堪花滿枝翻作兩相思玉箸垂朝鏡春風知不知","collection":"","collectiondesc":"","poemindex":150},{"author":"薛濤","charstyle":"近體詩","id":66955,"chapter":"卷九十九","chapternum":99,"title":"聞蟬","titledesc":"","content":"露滌清音逺風吹故葉齊聲聲似相接各在一枝棲","collection":"","collectiondesc":"","poemindex":151},{"author":"薛濤","charstyle":"近體詩","id":66956,"chapter":"卷九十九","chapternum":99,"title":"罰赴邊有懷上韋令公","titledesc":"","content":"聞説邊城苦如今到始知好將筵上曲唱與隴頭兒","collection":"","collectiondesc":"","poemindex":152},{"author":"薛濤","charstyle":"近體詩","id":66957,"chapter":"卷九十九","chapternum":99,"title":"鴛鴦草","titledesc":"","content":"綠英滿香砌兩兩鴛鴦小但娛春日長不管秋風蚤","collection":"","collectiondesc":"","poemindex":153},{"author":"薛濤","charstyle":"近體詩","id":66958,"chapter":"卷九十九","chapternum":99,"title":"題竹郎廟","titledesc":"","content":"竹郎廟前多古木夕陽沈沈山更綠何處江頭有笛聲笛聲盡是迎郎曲","collection":"","collectiondesc":"","poemindex":154},{"author":"薛濤","charstyle":"近體詩","id":66959,"chapter":"卷九十九","chapternum":99,"title":"斛石山書事","titledesc":"","content":"王家山水畫圖中意思都盧粉墨容今日忽登虛境望步揺冠翠一千峰","collection":"","collectiondesc":"","poemindex":155},{"author":"薛濤","charstyle":"近體詩","id":66960,"chapter":"卷九十九","chapternum":99,"title":"上王尚書","titledesc":"","content":"碧玉雙幢白玉郎初辭天帝下扶桑手持雲篆題新榜十萬人家春日長","collection":"","collectiondesc":"","poemindex":156},{"author":"薛濤","charstyle":"近體詩","id":66961,"chapter":"卷九十九","chapternum":99,"title":"海棠溪","titledesc":"","content":"春教風景駐仙霞水面魚身總帶花人世不知雲月異競將紅纈染輕紗","collection":"","collectiondesc":"","poemindex":157},{"author":"薛濤","charstyle":"近體詩","id":66962,"chapter":"卷九十九","chapternum":99,"title":"試新服裁製初成","titledesc":"","content":"九氣分為九色霞五雲仙馭五雲車春風因過東君舍偷様人間染百花","collection":"","collectiondesc":"","poemindex":158},{"author":"薛濤","charstyle":"近體詩","id":66963,"chapter":"卷九十九","chapternum":99,"title":"贈逺","titledesc":"","content":"芙蓉新落蜀山秋錦字開緘到是愁閨閣不知戎馬事月高還上望夫樓","collection":"","collectiondesc":"","poemindex":159},{"author":"薛濤","charstyle":"近體詩","id":66964,"chapter":"卷九十九","chapternum":99,"title":"贈逺","titledesc":"","content":"擾弱新蒲綠又齊春深花落塞前溪知君未轉秦關騎月照千門掩袖啼","collection":"","collectiondesc":"","poemindex":160},{"author":"薛濤","charstyle":"近體詩","id":66965,"chapter":"卷九十九","chapternum":99,"title":"秋泉","titledesc":"","content":"冷色初澄一帶煙幽聲遥瀉十絲絃長來枕上牽情思不使愁人半夜眠","collection":"","collectiondesc":"","poemindex":161},{"author":"薛濤","charstyle":"近體詩","id":66966,"chapter":"卷九十九","chapternum":99,"title":"筆離手","titledesc":"","content":"越管宣毫始稱情紅箋紙上撤花瓊都縁用久鋒頭盡不得羲之手裏擎","collection":"十離詩〈錄二首〉","collectiondesc":"","poemindex":162},{"author":"薛濤","charstyle":"近體詩","id":66967,"chapter":"卷九十九","chapternum":99,"title":"魚離池","titledesc":"","content":"戲躍蓮池四五秋常揺朱尾弄銀鈎無緣擺罷芙蓉朶不得清波更一遊〈元微之使蜀嚴司空遣濤往侍後因事獲怨逺之濤作十離詩以獻因復善焉〉","collection":"十離詩〈錄二首〉","collectiondesc":"","poemindex":163},{"author":"薛濤","charstyle":"近體詩","id":66968,"chapter":"卷九十九","chapternum":99,"title":"送友人","titledesc":"","content":"水國蒹葭夜有霜月寒山色共蒼蒼誰言千里自今夕離夢杳如關路長","collection":"","collectiondesc":"","poemindex":164},{"author":"薛濤","charstyle":"近體詩","id":66969,"chapter":"卷九十九","chapternum":99,"title":"送盧員外","titledesc":"","content":"玉壘山前風雪夜錦官城外别離魂信陵公子如相問長向夷門感舊恩","collection":"","collectiondesc":"","poemindex":165},{"author":"薛濤","charstyle":"近體詩","id":66970,"chapter":"卷九十九","chapternum":99,"title":"上川主武相國","titledesc":"","content":"落日重城夕霧收玳筵雕俎薦諸侯因令朗月當庭燎不使珠簾下玉鈎","collection":"","collectiondesc":"","poemindex":166},{"author":"薛濤","charstyle":"近體詩","id":66971,"chapter":"卷九十九","chapternum":99,"title":"春郊遊眺寄孫處士","titledesc":"","content":"今朝縱目翫芳菲夾纈籠裙繡地衣滿袖滿頭兼手把教人識是看花歸","collection":"","collectiondesc":"","poemindex":167},{"author":"薛濤","charstyle":"近體詩","id":66972,"chapter":"卷九十九","chapternum":99,"title":"續嘉陵驛詩獻武相國","titledesc":"","content":"蜀門西更上青天强為公歌蜀國絃卓氏長卿稱士女錦江玉壘獻山川","collection":"","collectiondesc":"","poemindex":168},{"author":"薛濤","charstyle":"近體詩","id":66973,"chapter":"卷九十九","chapternum":99,"title":"酬杜舍人","titledesc":"","content":"雙魚底事到儂家撲手新詩片片霞唱到白蘋洲畔曲芙蓉空老蜀江花","collection":"","collectiondesc":"","poemindex":169},{"author":"薛濤","charstyle":"近體詩","id":66974,"chapter":"卷九十九","chapternum":99,"title":"籌邊樓","titledesc":"","content":"平臨雲鳥八𥦗秋壯壓西川四十州諸將莫貪羌族馬最高層處見邊頭","collection":"","collectiondesc":"","poemindex":170},{"author":"薛濤","charstyle":"近體詩","id":66975,"chapter":"卷九十九","chapternum":99,"title":"柳絮","titledesc":"","content":"二月楊花輕復微春風揺蕩惹人衣他家本是無情物一向南飛又北飛","collection":"","collectiondesc":"","poemindex":171},{"author":"杜秋娘","charstyle":"古體詩","id":66976,"chapter":"卷九十九","chapternum":99,"title":"金縷詞","titledesc":"","content":"勸君莫惜金縷衣勸君須惜少年時花開堪折直須折莫待無花空折枝","collection":"","collectiondesc":"","poemindex":172},{"author":"周徳華","charstyle":"近體詩","id":66977,"chapter":"卷九十九","chapternum":99,"title":"楊栁枝詞〈一作劉禹錫詩〉","titledesc":"","content":"清溪一曲柳千條二十年前舊板橋曾與情人橋上别更無消息到今朝","collection":"","collectiondesc":"","poemindex":173},{"author":"盛小叢","charstyle":"近體詩","id":66978,"chapter":"卷九十九","chapternum":99,"title":"突厥三臺","titledesc":"","content":"雁門山上雁初飛馬邑䦨中馬正肥日旰山西逢驛使殷勤南北送征衣〈李尚書訥為浙東廉使夜登越城樓聞歌聲激切召至乃小叢歌突厥三臺詞也時崔侍御元範至府幕赴闕李餞之命小叢歌餞在座各為一紙贈之其為名流所重如此〉","collection":"","collectiondesc":"","poemindex":174},{"author":"章臺栁","charstyle":"古體詩","id":66979,"chapter":"卷九十九","chapternum":99,"title":"答韓節度","titledesc":"","content":"楊栁枝芳菲節可恨年年贈離别一葉隨風忽報秋縱使君來豈堪折","collection":"","collectiondesc":"","poemindex":175},{"author":"妓常浩","charstyle":"古體詩","id":66980,"chapter":"卷九十九","chapternum":99,"title":"贈盧夫人","titledesc":"","content":"佳人惜顔色恐逐芳菲歇日暮出畫堂下階見新月拜月仍有詞傍人那得知歸來玉臺下始覺淚痕垂","collection":"","collectiondesc":"","poemindex":176},{"author":"徐月英","charstyle":"近體詩","id":66981,"chapter":"卷九十九","chapternum":99,"title":"送人","titledesc":"","content":"惆悵人間萬事非兩人同去一人歸生憎平望亭前水忍照鴛鴦相背飛","collection":"","collectiondesc":"","poemindex":177},{"author":"王蘇蘇","charstyle":"近體詩","id":66982,"chapter":"卷九十九","chapternum":99,"title":"答李標","titledesc":"","content":"怪得犬驚雞亂飛羸童瘦馬老麻衣阿誰亂引閒人到留取青蚨熱趕歸〈進士李標者自言英公勣之後久在大諫王致君門下致君弟姪因與同詣蘇蘇家標題𥦗曰春暮花枝遶戸飛王孫尋勝引塵衣洞中仙子多情態留住阮郎不放歸蘇蘇先未識不甘其題取筆答此詩標性褊頭面通赤命駕先歸後蘇蘇見王家郎君輙詢熱趕郎在否〉","collection":"","collectiondesc":"","poemindex":178},{"author":"平康妓","charstyle":"近體詩","id":66983,"chapter":"卷九十九","chapternum":99,"title":"書紅箋","titledesc":"","content":"銀缸斜背解明璫小語偷聲喚玉郎從此不知蘭麝貴夜來新惹桂枝香〈裴思謙及第後作紅箋名紙十數幅詣平康里宿焉詰旦一妓取紅箋賦此詩〉","collection":"","collectiondesc":"","poemindex":179},{"author":"武昌妓","charstyle":"近體詩","id":66984,"chapter":"卷九十九","chapternum":99,"title":"楊栁枝","titledesc":"","content":"悲莫悲兮生别離登山臨水送將歸武昌無限新栽栁不見楊花撲面飛","collection":"","collectiondesc":"","poemindex":180},{"author":"故臺城妓","charstyle":"近體詩","id":66985,"chapter":"卷九十九","chapternum":99,"title":"金陵詞","titledesc":"","content":"宫中細草香紅濕宫中纎腰碧𥦗泣惟有紅梁春燕雛猶傍珠簾玉鈎立","collection":"","collectiondesc":"","poemindex":181}]