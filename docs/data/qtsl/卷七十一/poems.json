[{"author":"李徳𥙿","charstyle":"古體詩","id":14551,"chapter":"卷七十一","chapternum":71,"title":"自敘〈非尚子遍游五嶽〉","titledesc":"","content":"五嶽逕雖深遍遊心已蕩茍能知止足所遇皆清曠七十難可期一丘乃微尚遥懷少室山常恐非吾望","collection":"","collectiondesc":"","poemindex":1},{"author":"李徳𥙿","charstyle":"古體詩","id":14552,"chapter":"卷七十一","chapternum":71,"title":"夏晩有懷平泉林居〈宜春作〉","titledesc":"","content":"孟夏首畏途捨舟在徂暑楸然何所念念我龍門塢密竹無蹊徑髙松有四五飛泉鳴樹間颯颯如度雨菌桂秀層嶺芳蓀媚幽渚稚子𠉀我歸衡門獨延佇誰言聖與哲曾是不懷土公旦旣思周宣尼亦念魯矧余竄炎裔日夕誰晤語眷闕悲子牟班荆感椒舉悽悽視環玦惻惻歩庭廡豈待莊舄吟方知倦羇旅","collection":"","collectiondesc":"","poemindex":2},{"author":"李徳𥙿","charstyle":"古體詩","id":14553,"chapter":"卷七十一","chapternum":71,"title":"清明後憶山中","titledesc":"","content":"遥思寒食後野老林下醉月照一山明風吹百花氣飛泉與萬籟髣髴疑簫吹不待曙華分已應喧鳥至","collection":"","collectiondesc":"","poemindex":3},{"author":"李徳𥙿","charstyle":"古體詩","id":14554,"chapter":"卷七十一","chapternum":71,"title":"懐山居邀松陽子同作","titledesc":"","content":"我有愛山心如饑復如渴出谷一年餘常疑十年别春思巖花爛夏憶寒泉冽秋憶泛蘭巵冬思翫松雪晨思小山桂暝憶深潭月醉憶剖紅梨飯思食紫鱖坐思藤蘿密步憶莓苔滑晝夜百刻中愁腸幾回絶每念羊叔子言之豈常輟人生如意事十乃居七八我未及懸輿今猶佩朝紱焉能逐麋鹿便得遊林樾范恣滄波舟張惟赤松列惟應詎身恤豈敢忘巨節器滿自當欹物盈終有缺從兹返樵逕庶可希前哲","collection":"","collectiondesc":"","poemindex":4},{"author":"李徳𥙿","charstyle":"古體詩","id":14555,"chapter":"卷七十一","chapternum":71,"title":"思在山居日偶成此詠邀松陽子同作","titledesc":"","content":"閒思昔嵗事忽忽念伊川乗月步秋坂滿山聞石泉回塘碧潭映髙樹綠蘿懸露下叫田鶴風來嘶晚蟬懷兹長在夢歸去且無緣幽谷人未至蘭苕應更鮮","collection":"","collectiondesc":"","poemindex":5},{"author":"李徳𥙿","charstyle":"古體詩","id":14556,"chapter":"卷七十一","chapternum":71,"title":"思鄉園老人","titledesc":"","content":"常羨蓽門翁所思惟嵗稔遥知松月曙尚在山牕寢蘭氣入幽簾禽言傍孤枕晨興歩巖逕更酌寒泉飲","collection":"","collectiondesc":"","poemindex":6},{"author":"李徳𥙿","charstyle":"古體詩","id":14557,"chapter":"卷七十一","chapternum":71,"title":"憶平泉山居贈沈吏部","titledesc":"","content":"昔聞羊叔子茒屋在東渠豈不念歸路裵徊畏簡書乃知軒冕客自與田園疎沒世有遺恨精誠何所如嗟予寡時用夙志在林閭雖抱山水癖敢希仁智居清泉繞舍下修竹蔭庭除幽徑松盖密小池蓮葉初從來有好鳥近復躍儵魚少室暎川陸鳴臯對蓬廬張何舊寮宷〈余與吏部乃金門寮故也〉相勉在懸輿常恐似伯玉瞻前慙魏舒","collection":"","collectiondesc":"","poemindex":7},{"author":"李徳𥙿","charstyle":"古體詩","id":14558,"chapter":"卷七十一","chapternum":71,"title":"比聞龍門敬善寺有紅桂樹獨秀伊川嘗於江南諸山訪之莫致陳侍御知予所好因訪剡溪樵客偶得數株移植郊園衆芳色沮乃知敬善所有是蜀道菵草徒得嘉名因賦是詩兼贈陳侍御〈金陵作〉","titledesc":"","content":"昔聞紅桂枝獨秀龍門側越叟遺數株周人未嘗識平生愛此樹攀玩無由得君子知我心因之爲羽翼豈煩嘉客譽且就清陰息來自天姥岑長疑翠蘭色芬芳世所絶偃蹇枝漸直瓊葉潤不彫珠英粲如織猶疑翡翠宿想待鵷雛食寧止暫淹留終當更封植","collection":"","collectiondesc":"","poemindex":8},{"author":"李徳𥙿","charstyle":"古體詩","id":14559,"chapter":"卷七十一","chapternum":71,"title":"早秋龍興寺江亭閒眺憶龍門山居寄崔張舊從事〈宜春作〉","titledesc":"","content":"江亭感秋至蘭徑悲露泫秔稻秀晩川杉松蔚晴巘嗟予有林壑兹夕念原衍綠篠連嶺多青莎近溪淺淵明菊猶在仲蔚蒿莫剪喬木粲凌苕陰崖積幽蘚遥思伊川水北渡龍門峴蒼翠雙闕間逶迤清灘轉故人在鄉國嵗晏路悠緬惆悵此生涯無由共登踐","collection":"","collectiondesc":"","poemindex":9},{"author":"李徳𥙿","charstyle":"古體詩","id":14560,"chapter":"卷七十一","chapternum":71,"title":"鴛鴦篇","titledesc":"","content":"君不見昔時同心人化作鴛鴦鳥和鳴一夕不暫離交頸千年尚爲少二月草霏霏山櫻花未稀金塘風日好何處不相依既逢解佩游女更值凌波宓妃精光揺翠葢麗色暎珠璣雙影相伴雙心莫違淹留碧沙上蕩漾洗紅衣春光兮宛轉嬉遊兮未返宿莫近天泉池飛莫近長洲苑爾願歡愛不相㤀須去人間羅網逺南有瀟湘洲且為千里遊洞庭無苦寒沅江多碧流昔爲薄命妾無日不含愁今為水中鳥頡頏自相求洛陽女兒在青閣二月羅衣輕更薄金泥文彩未足珍畵作鴛鴦始堪着亦有少婦破𤓰年春閨無伴獨嬋娟夜夜學織連枝錦織作鴛鴦人共憐悠悠湘水濱清淺漾初蘋菖花發艷無人識江柳逶迤空自春唯憐獨鶴依琴曲更念孤鸞隠鏡塵願作鴛鴦被長覆有情人","collection":"","collectiondesc":"","poemindex":10},{"author":"李徳𥙿","charstyle":"近體詩","id":14561,"chapter":"卷七十一","chapternum":71,"title":"秋日登郡樓望贊皇山感而成詠","titledesc":"","content":"昔人懷井邑爲有掛冠期顧我飄蓬者長隨泛梗移越吟因病感潘鬢入愁悲北指邯鄲道應無歸去期","collection":"","collectiondesc":"","poemindex":11},{"author":"李徳𥙿","charstyle":"近體詩","id":14562,"chapter":"卷七十一","chapternum":71,"title":"漢州月夕游房公西湖","titledesc":"","content":"丞相鳴琴地何年閉玉徽〈房公以好琴開海内〉偶因微月夕重敞故樓扉桃李蹊空在芙蓉客暫依〈南史安陸侯與王仲寶長史庾杲之書稱泛淥水依芙蓉何其麗也〉誰憐濟川檝長與夜舟歸","collection":"","collectiondesc":"","poemindex":12},{"author":"李徳𥙿","charstyle":"近體詩","id":14563,"chapter":"卷七十一","chapternum":71,"title":"秋日美晴郡樓閒眺寄荆南張書記","titledesc":"","content":"髙檻涼風起清川旭景開秋聲向埜去爽氣自山來霄外鴻初返簷間鷰已歸不因烟雨夕何處夢陽臺","collection":"","collectiondesc":"","poemindex":13},{"author":"李徳𥙿","charstyle":"近體詩","id":14564,"chapter":"卷七十一","chapternum":71,"title":"寄茅山孫鍊師","titledesc":"","content":"何地最翛然華陽第八天松風清有露蘿月淨無烟乍警瑶壇鶴時嘶玉樹蟬欲馳千里思惟戀鳳門泉〈茅山志句曲金陵地肺土良水清作井正似長安鳳門外井水味當是洞泉逺通耳〉","collection":"","collectiondesc":"","poemindex":14},{"author":"李徳𥙿","charstyle":"近體詩","id":14565,"chapter":"卷七十一","chapternum":71,"title":"遥傷茅山孫尊師","titledesc":"","content":"蟬脱遺虚白蜺飛入上清同人悲劍解舊友覺衣輕黃鵠遥將舉斑麟儼未行惟應鮑靚室中夜識琴聲金格期初至飈輪去不停山摧武擔石天隕少微星弟子悲徐甲門人泣蔡經空聞留玉舄猶在阜鄉亭空宇留丹竈層霞被羽衣舊山聞鹿化遺舄尚鳬飛數日奇香在何年白鶴歸想君遊下泊方歎里閭非〈按茅山志下泊宫在中茅西大司命君昇舉來句曲立茒舍以𠉀二弟處也集舊作下泪正之〉","collection":"","collectiondesc":"","poemindex":15},{"author":"李徳𥙿","charstyle":"近體詩","id":14566,"chapter":"卷七十一","chapternum":71,"title":"洛中士君子多以平泉見呼愧獲方外之名因以此詩爲報奉寄劉賔客","titledesc":"","content":"非髙柳下逸自愛竹林閒才異居東里愚因在北山徑荒寒未掃門設晝長闗不及鴟夷子悠悠烟水間","collection":"","collectiondesc":"","poemindex":16},{"author":"李徳𥙿","charstyle":"近體詩","id":14567,"chapter":"卷七十一","chapternum":71,"title":"余所居平泉村舍近䝉韋常侍大尹特改嘉名因寄詩以謝","titledesc":"","content":"未謝留侯疾常懷仲蔚園閒謡紫芝曲歸夢赤松村忽改蓬蒿色俄吹黍谷暄多慚孔北海傳教及衡門","collection":"","collectiondesc":"","poemindex":17},{"author":"李徳𥙿","charstyle":"近體詩","id":14568,"chapter":"卷七十一","chapternum":71,"title":"山信至説平泉别墅草木滋長地轉幽深悵然思歸復此作","titledesc":"","content":"忽聞樵客語暫慰野人心幽徑芳蘭宻閒庭秀木深麕䴥來澗底鳬鵠遍川潯誰念滄溟上歸歟起歎音","collection":"","collectiondesc":"","poemindex":18},{"author":"李徳𥙿","charstyle":"近體詩","id":14569,"chapter":"卷七十一","chapternum":71,"title":"初夏有懷山居","titledesc":"","content":"山中有所憶夏景始清幽野竹陰無日巗泉冷似秋翠岑當累榭皓月入輕舟只有思歸夕空簾且夢游〈徳𥙿于伊闕南置平泉别墅從官藩服出將入相三十年未嘗游居而題寄歌詩皆銘之於石〉","collection":"","collectiondesc":"","poemindex":19},{"author":"李徳𥙿","charstyle":"近體詩","id":14570,"chapter":"卷七十一","chapternum":71,"title":"憶晩眺","titledesc":"","content":"伊川新雨霽原上見春山緱嶺晴虹斷龍門宿鳥還牛羊平野外桑柘夕烟間不及鄉園叟悠悠盡日閒","collection":"","collectiondesc":"","poemindex":20},{"author":"李徳𥙿","charstyle":"近體詩","id":14571,"chapter":"卷七十一","chapternum":71,"title":"憶春耕","titledesc":"","content":"郊外杏花拆林間布榖鳴原田春雨後谿水夕流平野老荷蓑至和風吹草輕無因共沮溺相與事巗畊","collection":"","collectiondesc":"","poemindex":21},{"author":"李徳𥙿","charstyle":"近體詩","id":14572,"chapter":"卷七十一","chapternum":71,"title":"憶春雨","titledesc":"","content":"春鳩鳴野樹細雨入池塘潭上花微落谿邊草更長梳風白鷺起拂水綵鴛翔最羨歸飛鷰年年在故鄉","collection":"","collectiondesc":"","poemindex":22},{"author":"李徳𥙿","charstyle":"近體詩","id":14573,"chapter":"卷七十一","chapternum":71,"title":"憶初暖","titledesc":"","content":"今日初春暖山中事若何雪開喧鳥至澌散躍魚多幽翠生松栢輕烟起薜蘿柴扉常晝掩惟有野人過","collection":"","collectiondesc":"","poemindex":23},{"author":"李徳𥙿","charstyle":"近體詩","id":14574,"chapter":"卷七十一","chapternum":71,"title":"憶村中老人春酒〈有劉楊二叟善釀〉","titledesc":"","content":"二叟茅茨下清晨飲濁醪雨殘紅芍藥風落紫櫻桃巢鷰𠷢泥疾簷蟲掛網髙閒思春谷事轉覺宦途勞","collection":"","collectiondesc":"","poemindex":24},{"author":"李徳𥙿","charstyle":"近體詩","id":14575,"chapter":"卷七十一","chapternum":71,"title":"憶茗芽","titledesc":"","content":"谷中春日暖漸憶掇茶英欲及清明火能銷醉客醒松花飄鼎泛蘭氣入甌輕飲罷閒無事捫蘿谿上行","collection":"","collectiondesc":"","poemindex":25},{"author":"李徳𥙿","charstyle":"近體詩","id":14576,"chapter":"卷七十一","chapternum":71,"title":"寒食日三殿侍宴奉進詩一首","titledesc":"","content":"宛轉龍蛇節參差燕羽髙風光摇禁柳霽色暖宫桃春露明仙掌晨霞照錦袍雪凝陳組練林植聳干旄廣樂初蹌鳳神仙欲抃鼇鳴笳朱鷺起疊鼓紫騂豪象舞嚴金鎧豐歌耀寶刀不勞孫子法自得太公韜〈已上四句奉述内樂破陣樂〉分席羅玄冕行觴舉緑醪彀中時落羽橦末乍升猱瑞景開陰翳薰風散鬱陶天顔歡益醉臣節勁尤髙楛矢方來貢雕弓已載櫜英威揚絶漠神算盡臨洮赤縣陽和布蒼生雨露膏野平惟有麥田闢久無蒿祿秩榮三事功勲乏一毫寢謀慙汲黯秉羽貴孫敖煥若遊玄圃歡如享太牢輕生何以報祇自比鴻毛","collection":"","collectiondesc":"","poemindex":26},{"author":"李徳𥙿","charstyle":"近體詩","id":14577,"chapter":"卷七十一","chapternum":71,"title":"述夢詩四十韻〈有序〉","titledesc":"去年七月溽暑之後驪降其夕五鼓未盡涼風凄然始覺枕簟微冷俄而假寐斯熟忽夢賦詩懷禁掖舊遊凡四十餘韻初覺尚憶其半經時悉已遺㤀今屬嵗杪無事羇懷多感因綴其所遺爲述夢詩以寄一二僚友","content":"賦命誠非薄良時幸已遭君當堯舜日官接鳳凰曹目睇烟霄濶心驚羽翼髙〈此六句夢中作〉椅梧連鸖禁睥睨接龍韜〈内署北連春宫西接羽林軍〉我后憐詞客〈先朝曾宣諭卿等是我門客〉吾寮並雋髦著書同陸賈待詔比王褒重價連玄璧英辭淬寶刀泉流初落澗〈文賦稱言泉流於齒吻〉露滴更濡毫赤豹忻來獻彤弓喜暫櫜〈時西戎乞盟幽鎮二帥束身赴闕海内無事者累月詩稱赤豹黃羆蓋蠻貊之貢物〉非烟含瑞氣馴雉潔霜毛靜室便幽獨虚樓散鬱陶〈學士各有一室西垣有小樓時燕語於此〉花光晨艷艷松韻晩騷騷畵壁看飛鸖山圗見巨鼇〈内署垣𡓜皆有画松鸖先是西壁画海中曲龍山憲宗欲臨幸中使懼而塗焉〉倚簷陰藥樹落□蔓葡萄〈此八句悉是内署物色唯曾遊者依然可想也〉荷靜蓬池膾氷寒郢水醪〈每學士初上賜食皆蓬萊池魚膾夏至後頒賜氷及燒香酒以酒味稍濃常和氷而飲禁中有郢酒坊也〉荔枝來自逺盧橘賜常叨〈先朝初臨御南方曾獻荔枝亦䝉頒賜〉麝氣隨蘭澤霜華入杏膏恩光唯覺重擕挈未為勞〈此八句以述恩賜每有賜與常擕挈而歸〉夕閱梨園騎宵聞禁仗獒〈每梨園獵回或扺暮夜院門常見歸騎〉扇廻交綵翟雕起颺金絛轡待袁絲攬書期蜀客操盡規常謇謇退舍尚忉忉〈此八句述内庭所覩〉龜顧垂金鈕鸞飛曳錦袍〈曾䝉賜錦袍曳者盖取詩人不曳不婁之義也〉御溝楊柳弱天廐驌驦豪〈學士皆䝉借飛龍馬〉屢換青春直閒隨上苑遨〈普濟寺與芙蓉院相連常所游眺芙蓉亦謂之南苑也〉烟低行殿竹風折繞垣桃〈此八句述沐澣日遊戲〉聚散俄成昔悲愁益自熬每懷仙駕逺更望茂陵號地接三茅嶺川迎伍子濤〈代稱海濤是伍子胥憤氣所作〉花迷𤓰歩暗石固蒜山牢〈此兩句是夢中所作〉蘭野凝青管梅洲動翠篙泉魚驚彩仗溪鳥避干旄感舊心猶絶思歸首更搔無聊燃蜜炬誰復勸金舠〈余自到此絶無夜晏酒器中大者呼為舠賓僚乃常顧形迹未嘗以此而相勸也〉嵐氣朝生棟城陰暝入濠望煙歸海嶠送鴈渡江臯宛馬嘶寒櫪吳鈎在錦弢未能追狡兎空覺長江蒿水國逾千里風帆過萬艘閲川終古恨唯見暮滔滔","collection":"","collectiondesc":"","poemindex":27},{"author":"李徳𥙿","charstyle":"近體詩","id":14578,"chapter":"卷七十一","chapternum":71,"title":"故人寄茶〈一作曹鄴〉","titledesc":"","content":"劍外九華英緘題下玉京開時微月上碾處亂泉聲半夜邀僧至孤唫對竹烹碧流霞腳碎香泛乳花輕六腑睡神去數朝詩思清其餘不敢費留伴讀書行","collection":"","collectiondesc":"","poemindex":28},{"author":"李徳𥙿","charstyle":"近體詩","id":14579,"chapter":"卷七十一","chapternum":71,"title":"謫仙嶺道中作","titledesc":"","content":"嶺水爭分路轉迷桄榔椰葉暗蠻溪愁衝毒霧逢蛇草畏落沙蟲避燕泥五月畬田收火米三更津吏報潮雞不堪腸斷思鄉處紅槿花中越鳥啼","collection":"","collectiondesc":"","poemindex":29},{"author":"李徳𥙿","charstyle":"近體詩","id":14580,"chapter":"卷七十一","chapternum":71,"title":"無題","titledesc":"","content":"松倚蒼崖老蘭臨碧澗衰不勞鄰舎笛吹起舊時悲","collection":"","collectiondesc":"","poemindex":30},{"author":"李徳𥙿","charstyle":"近體詩","id":14581,"chapter":"卷七十一","chapternum":71,"title":"長安秋夜","titledesc":"","content":"内官傳詔問戎機載筆金鑾夜始歸萬戸千門皆寂寂月中清露㸃朝衣","collection":"","collectiondesc":"","poemindex":31},{"author":"李徳𥙿","charstyle":"近體詩","id":14582,"chapter":"卷七十一","chapternum":71,"title":"懷京國","titledesc":"","content":"海上東風犯雪來臘前先折鏡湖梅遥思禁苑青春夜坐待宫人畫詔回","collection":"","collectiondesc":"","poemindex":32},{"author":"李徳𥙿","charstyle":"近體詩","id":14583,"chapter":"卷七十一","chapternum":71,"title":"登崖州城作","titledesc":"","content":"獨上髙樓望帝京鳥飛猶是半年程青山佀欲留人住百匝千遭遶郡城〈南部新書崖州郡有北亭子謂之望闕亭李太尉每登臨未嘗不北睇悲咽有云今傳太尉崖州詩皆仇家所作只此一首親作〉","collection":"","collectiondesc":"","poemindex":33},{"author":"牛僧孺","charstyle":"近體詩","id":14584,"chapter":"卷七十一","chapternum":71,"title":"和樂天除夜","titledesc":"","content":"惜嵗嵗今盡少年應不知凄凉數流輩歡喜見孫兒暗減一身力潛添滿鬢絲莫愁花笑老花自幾多時","collection":"","collectiondesc":"","poemindex":34},{"author":"牛僧孺","charstyle":"近體詩","id":14585,"chapter":"卷七十一","chapternum":71,"title":"李蘇州遺太湖石奇狀絶倫因題二十韻奉呈夢得樂天","titledesc":"","content":"胚渾何時結嵌空此日成掀蹲龍虎鬬挾怪鬼神驚帶雨新氷净輕敲碎玉鳴攙叉鋒刃簇縷絡釣絲縈近水揺奇冷依松助澹清通身鱗甲隠透穴洞天明醜凸隆胡凖深凹刻兕觵雷風疑欲變陰黑訝將行噤瘮微寒早輪囷數片横地祗愁墊壓鰲足困支撐珍重姑蘇守相憐嬾慢情爲探湖裏物不怕浪中鯨利涉餘千里山河僅百程池塘初展見金玉自凡輕側眩魂猶悚周觀意漸平似逢三益友如對十年兄旺興添魔力消煩破宿酲嫓人當綺皓視秩即公卿念此園林寶還須别識精詩仙有劉白爲汝數逢迎〈本傳云僧孺留守洛都築第於歸仁里嘉禾怪石置之堦庭館宇清華竹木幽邃常與詩人白居易吟咏其間〉","collection":"","collectiondesc":"","poemindex":35},{"author":"牛僧孺","charstyle":"近體詩","id":14586,"chapter":"卷七十一","chapternum":71,"title":"席上贈劉夢得","titledesc":"","content":"粉署爲郎四十春今來名輩更無人休論世上昇沉事且鬬樽前見在身珠玉會應成咳唾山川猶覺露精神莫嫌恃酒輕言語曾把文章謁後塵〈雲溪友議云僧孺赴舉之秋嘗投贄於劉補闕禹錫對客展卷飛筆塗竄其文歴二十餘嵗劉轉汝州公鎮淮南枉道駐旌信宿酒酣賦詩劉方悟往年改公文卷僧孺贈詩云〉","collection":"","collectiondesc":"","poemindex":36},{"author":"王涯","charstyle":"近體詩","id":14587,"chapter":"卷七十一","chapternum":71,"title":"春江曲","titledesc":"","content":"揺漾越江春相將看白蘋歸時不覺夜出浦月隨人家寄清江㟁征人幾嵗遊不知潮水信毎月到沙頭","collection":"","collectiondesc":"","poemindex":37},{"author":"王涯","charstyle":"近體詩","id":14588,"chapter":"卷七十一","chapternum":71,"title":"閨思","titledesc":"","content":"洞房今夜月如練復如霜爲照離人恨亭亭到曉光","collection":"","collectiondesc":"","poemindex":38},{"author":"王涯","charstyle":"近體詩","id":14589,"chapter":"卷七十一","chapternum":71,"title":"閨人寄逺","titledesc":"","content":"花明綺陌春柳拂御溝新爲報遼陽客流芳不待人逺戍功名薄幽閨年貌傷粧成對春樹不語淚千行鶯啼綠樹深燕語雕梁晩不省出門行沙塲知近逺形影一朝别煙波千里分君看望君處祇是起行雲","collection":"","collectiondesc":"","poemindex":39},{"author":"王涯","charstyle":"近體詩","id":14590,"chapter":"卷七十一","chapternum":71,"title":"宫詞","titledesc":"","content":"内人宜着紫衣裳冠子梳頭雙眼長新睡起來思舊夢見人忘却道勝常\n春來新挿翠雲釵尚着雲頭踏殿鞋欲得君王回一顧爭扶玉輦下金階\n五更初起覺風寒香炷燒來夜已殘欲捲珠簾驚雪滿自將紅燭上樓看\n各將金鎖鎖宫門院院青娥待至尊頭白監門掌來去問誰頻是最承恩\n夜久盤中蠟滴稀金刀剪起盡霏霏傳聲總是君王喚紅燭臺前着舞衣\n箏翻禁曲覺聲難玉柱皆非舊處安記得君王曾道好長因下輦得先彈\n一叢髙鬢綠雲光宫樣衣衫淡淡黄爲看九天公主貴外邊爭學内家妝\n宜春院裏駐仙輿夜宴笙歌總不如傳説金箋題寵號鐙前御筆與新書\n永巷重門漸半開宫官着鎖隔門回誰知曾笑他人處今日將身自入來\n春風簾裡舊青娥無奈新人奪寵何寒食禁花開滿樹玉堂終日閉時多\n碧繡簷前柳散垂守門宫女欲攀時曾經玉輦從容處不敢臨風折一枝\n鴉飛深在禁城墻多遶重樓複殿旁時向春簷瓦溝上散開雙翅占朝光\n白雪猧兒拂地行慣眠紅毯不曾驚深宫更有何人到只曉金階吠晩螢\n百尺仙梯倚閣邊内人爭下擲金錢風來競看銅烏轉遥指朱竿在半天\n春風擺蕩禁花枝寒食鞦韆滿地時又落深宫石渠裏盡随流水入龍池\n彫墻不斷接宫城金㮄皆書殿院名萬轉千廻相隔處各調絃管對聞聲\n霏霏春雨九重天漸暖龍池御栁煙玉輦遊時應不避千廊萬屋自相連\n禁門煙起紫沈沈樓閣當中複道深長到暮天凝不散掖庭宫裏動秋砧\n炎炎夏日滿天時桐葉交加覆玉墀向晩移鐙上銀簟叢叢綠鬢坐彈棊\n曈曈日出大明宫天樂遥聞在碧空禁樹無風正和暖玉樓金殿曉光中\n逈出芙蓉閣上頭九天懸處正當秋年年七夕晴光裏宫女穿針盡上樓\n教來鸚鵡語初成久閉金籠慣認名總向春園看花去獨於深院喚人聲\n銀瓶瀉水欲朝妝燭焰紅髙粉壁光共怪滿身珠翠冷黄花瓦上有新霜\n迎風殿裏罷雲和起聴新蟬步淺莎為愛九天和露滴萬年枝上最聲多\n御果收時屬内官傍簷低壓玉闌干明朝摘向金華殿盡日枝邊次第看\n内裏松香滿殿聞四行階下暖氤氲春深欲去黄金粉繞樹宫娥着絳裙\n禁樹傳聲在九霄内中殘火獨遥遥千官待取門猶閉未到宫前下馬橋","collection":"","collectiondesc":"","poemindex":40},{"author":"王涯","charstyle":"近體詩","id":14591,"chapter":"卷七十一","chapternum":71,"title":"漢苑行","titledesc":"","content":"二月春風變栁條九天清樂奏雲韶蓬萊殿後花如錦紫閣街前雪未消\n廻雁髙飛太液池新花低發上林枝年光到處皆堪賞春色人間總不知\n春風澹澹影悠悠鶯囀髙枝燕入樓千歩回廊聞鳳吹珠簾處處上銀鈎","collection":"","collectiondesc":"","poemindex":41},{"author":"王涯","charstyle":"近體詩","id":14592,"chapter":"卷七十一","chapternum":71,"title":"塞下曲","titledesc":"","content":"三戍漁陽再渡遼騂弓在臂劍横腰匈奴似欲知名姓休傍隂山更射鵰\n朔雪飄飄開雁門平沙歴亂卷蓬根功名恥計擒生數直斬樓蘭報國恩\n陰磧茫茫塞草腓桔橰原上暮烟飛闗河北望天連海蘇武曾將漢節歸","collection":"","collectiondesc":"","poemindex":42},{"author":"王涯","charstyle":"近體詩","id":14593,"chapter":"卷七十一","chapternum":71,"title":"秋夜曲","titledesc":"","content":"丁丁漏永夜何長漫漫輕雲露月光秋逼暗蟲通夕響寒衣未寄莫飛霜\n桂魄初生秋露微輕羅巳薄未更衣銀箏夜久殷勤弄心怯空房不忍歸","collection":"","collectiondesc":"","poemindex":43},{"author":"王涯","charstyle":"近體詩","id":14594,"chapter":"卷七十一","chapternum":71,"title":"閨人春思","titledesc":"","content":"愁見游空百丈絲春風挽斷更傷離桃花落盡青苔地盡日無人誰得知","collection":"","collectiondesc":"","poemindex":44},{"author":"王涯","charstyle":"近體詩","id":14595,"chapter":"卷七十一","chapternum":71,"title":"秋思","titledesc":"","content":"網軒涼吹動輕衣夜聴更長玉漏稀月度天河光轉溼鵲驚秋樹葉頻飛\n宫連太液見滄波暑氣微消秋意多一夜輕風蘋末起露珠翻盡滿池荷","collection":"","collectiondesc":"","poemindex":45},{"author":"舒元輿","charstyle":"古體詩","id":14596,"chapter":"卷七十一","chapternum":71,"title":"坊州按獄","titledesc":"","content":"中部接戎塞頑山四周遭風冷木長瘦石磽人亦勞牧守茍懷仁癢之時為瘙其愛如赤子始得無啼號奈何貪狼心潤屋沉脂膏攫搏如猛虎吞噬若狂獒山秃逾髙採水窮益深撈龜魚旣絶跡鹿兔無遺毛氓苦稅外緡吏憂笑中刀大君明四目燭之洞秋毫眷兹一州命慮齊墜波濤臨軒詔小臣汝往窮貪饕分明舉公法爲我緩窮騷小臣誠小心奉命如煎熬飲氷不待夕驅馬凌晨臯及此督簿書游魂出狴牢門墻見狼狽案牘聞腥臊探情與之言變態如姦猱真非旣巧飾僞意乃深韜去惡猶農夫稂莠須耘薅恢恢布疎網罪者何由逃自顧孱鈍姿利器非能操六旬始歸奏霜落秋原蒿寄謝守土臣努力清郡曹須知聴甚卑勿謂天之髙","collection":"","collectiondesc":"","poemindex":46},{"author":"舒元輿","charstyle":"古體詩","id":14597,"chapter":"卷七十一","chapternum":71,"title":"坊州按獄蘇氏荘記室二賢自鄜州走馬相訪留連數日發後獨坐寂寞因成詩寄之","titledesc":"","content":"十年一相見世路信多岐雲雨易分散山川長間之我衘鳳闕恩按獄橋山陲君在龍驤府掌奏羽檄詞相去百餘里魂夢自相馳形客在胷臆書札通相思煩君愛我深輕車忽載脂塞門秋色老霜氣方凝姿此地少平川岡阜相參差誰知路非逺行者多云疲君能犯勁風信宿凌欹危情親不自倦下馬開雙睂相對坐沉吟屈指驚嵗時萬事且莫問一盃欣共持陽烏忽西傾明蟾掛髙枝捲簾引瑶玉滅燭臨霜墀中庭有疎蘆淅淅聞風吹長河卷雲色凝碧無瑕疵一言開我懷曠然澹希夷悠悠夜方永冷思偏相宜睂睫無他人與君閒解題陶然叩寂寞更請吟清詩得意且忘言何况竹與絲頃刻過三夕起坐輕四肢明朝告行去慘然還别離出門送君去君馬揚金羈廻來坐空堂寂寞無人知重重碧雲合何處尋佳期","collection":"","collectiondesc":"","poemindex":47},{"author":"舒元輿","charstyle":"近體詩","id":14598,"chapter":"卷七十一","chapternum":71,"title":"贈潭州李尚書","titledesc":"","content":"湘江舞罷忽成悲便脱蠻靴出絳帷誰是蔡邕琴酒客魏公懐舊嫁文姬〈雲溪友議李翺在長沙有故韋中丞愛姬所生女流落爲妓翺憫之擇士人嫁焉元輿自京馳詩贈翺〉","collection":"","collectiondesc":"","poemindex":48},{"author":"章孝標","charstyle":"近體詩","id":14599,"chapter":"卷七十一","chapternum":71,"title":"歸海上舊居","titledesc":"","content":"鄉路繞蒹葭縈紆出海涯人衣披蜃氣馬跡印鹽花草沒題詩石潮摧坐釣槎還歸舊窓裏凝思向餘霞","collection":"","collectiondesc":"","poemindex":49},{"author":"章孝標","charstyle":"近體詩","id":14600,"chapter":"卷七十一","chapternum":71,"title":"西山廣福院","titledesc":"","content":"野寺孤峰上危樓聳翠微捲簾滄海近洗鉢白雲飛竹影臨經案松花㸃衲衣日斜登望處湖畔一僧歸","collection":"","collectiondesc":"","poemindex":50},{"author":"章孝標","charstyle":"近體詩","id":14601,"chapter":"卷七十一","chapternum":71,"title":"田家","titledesc":"","content":"田家無五行水旱卜蛙聲牛犢乗春放兒孫𠉀暖耕池塘烟未起桑柘雨初晴嵗晩香醪熟村村自送迎","collection":"","collectiondesc":"","poemindex":51},{"author":"章孝標","charstyle":"近體詩","id":14602,"chapter":"卷七十一","chapternum":71,"title":"少年行","titledesc":"","content":"平明小獵出中軍異國名香滿袖薰畫榼倒懸鸚鵡觜花衫對舞鳳凰丈手攏白馬嘶春雪臂竦青骹入暮雲落日胡姬樓上飲風吹簫管滿城聞","collection":"","collectiondesc":"","poemindex":52},{"author":"章孝標","charstyle":"近體詩","id":14603,"chapter":"卷七十一","chapternum":71,"title":"貽美人","titledesc":"","content":"諸侯帳下慣新妝皆怯劉家薄媚娘寶髻巧梳金翡翠羅裙宜著繡鴛鴦輕輕舞汗初沾袖細細歌聲欲遶梁何事不歸巫峽去故來人世斷人腸","collection":"","collectiondesc":"","poemindex":53},{"author":"章孝標","charstyle":"近體詩","id":14604,"chapter":"卷七十一","chapternum":71,"title":"柘枝","titledesc":"","content":"柘枝初出鼓聲招花鈿羅衫聳細腰移步錦鞾空綽約迎風繡㡌動飄颻亞聲踏節鸞形轉背面羞人鳳影嬌祇恐相公看未足便隨風雨上青霄","collection":"","collectiondesc":"","poemindex":54},{"author":"章孝標","charstyle":"近體詩","id":14605,"chapter":"卷七十一","chapternum":71,"title":"淮南李相公席上賦春雪","titledesc":"","content":"六出花飛處處飄粘窓着砌上寒條朱門到曉難盈尺盡是三軍喜氣消〈摭言云李紳鎮揚州請孝標賦春雪詩命題於臺盤上孝標唯然索筆一揮云〉","collection":"","collectiondesc":"","poemindex":55},{"author":"章孝標","charstyle":"近體詩","id":14606,"chapter":"卷七十一","chapternum":71,"title":"歸燕詞辭工部侍郎","titledesc":"","content":"舊壘危巢泥已落今年故向社前歸連雲大厦無棲處更傍誰家門户飛〈古今詩話云孝標元和十三年下第時輩多為詩以刺主司獨孝標為歸燕詞留獻侍郎庾承宣庾得詩展轉吟諷恨其遺落來年又重典禮曹孝標登第〉","collection":"","collectiondesc":"","poemindex":56},{"author":"章孝標","charstyle":"近體詩","id":14607,"chapter":"卷七十一","chapternum":71,"title":"贈陸暢浙西進詩除官","titledesc":"","content":"帝城雲物得陽春水國煙花失主人昨日天風吹樂府六宫絲管一時新","collection":"","collectiondesc":"","poemindex":57},{"author":"李廓","charstyle":"古體詩","id":14608,"chapter":"卷七十一","chapternum":71,"title":"雞鳴曲","titledesc":"","content":"星稀月沒入五更膠膠角角雞初鳴征人牽馬出門立辭妾欲向安西行再鳴引頸簷頭下月中角聲催上馬纔分地色第二鳴旌斾紅塵已出城婦人上城亂招手夫壻不聞遥哭聲長恨雞鳴别時苦不遣雞棲近窓戸","collection":"","collectiondesc":"","poemindex":58},{"author":"李廓","charstyle":"古體詩","id":14609,"chapter":"卷七十一","chapternum":71,"title":"鏡聴詞","titledesc":"","content":"匣中取鏡辭竈王羅衣掩盡明月光昔時長着照容色今夜潛將聴消息門前地黒人來稀無人錯道朝夕歸更深弱體冷如鐵繡帶菱花懷裏爇銅片銅片如有靈願得照見行人千里形","collection":"","collectiondesc":"","poemindex":59},{"author":"李廓","charstyle":"近體詩","id":14610,"chapter":"卷七十一","chapternum":71,"title":"長安少年行","titledesc":"","content":"金紫少年郎繞堦鞍馬光身從左中尉官屬右春坊剗戴揚州帽重薰異國香垂鞭踏青草來去杏園旁追逐輕薄伴閒遊不着緋長攏出獵馬數換打毬衣曉日尋花去春風帶酒歸青樓無晝夜歌舞歇時稀日髙春睡足帖馬賞年華倒插銀魚袋行随金犢車還擕新市酒逺醉曲江花幾度歸侵黑金吾送到家好飲耽長夜天明燭滿樓留人看獨脚賭馬換偏頭樂奏曾無歇杯巡不暫休時時遥冷笑怪客有春愁遨遊擕艷妓裝束是男兒杯酒逢花住笙歌簇馬吹鸎聲催曲急春色送歸遲不以聞街鼓華筵待月移賞春唯逐勝大宅可曾歸不樂還逃席多狂慣扠衣歌人踏日起語燕捲簾飛好婦唯相妬倡樓不醉稀㦸門連日閉苦飲惜殘春開鎖通新客教姬屈醉人請歌牽白馬自舞踏紅茵時輩皆相許平生不負身新年髙殿上始見有光輝玉雁排方帶金鵝立仗衣酒深和椀賜馬疾打珂飛朝下人爭看香街意氣歸遊士慵騎馬隨姬入坐車樓邊聴歌吹簾外插釵花樂眼從人鬧歸心畏日斜蒼頭來去報飲伴到倡家小婦教鸚鵡頭邊喚醉醒犬嬌眠玉簟鷹掣撼金鈴碧地攢花障紅泥待客亭雖然長按曲不飲不曾聴","collection":"","collectiondesc":"","poemindex":60},{"author":"李廓","charstyle":"近體詩","id":14611,"chapter":"卷七十一","chapternum":71,"title":"落第","titledesc":"","content":"牓前潛制淚衆裏自嫌身氣味如中酒情懷似别人暖風張樂席晴日看花塵盡是添愁處深居乞過春","collection":"","collectiondesc":"","poemindex":61},{"author":"李廓","charstyle":"近體詩","id":14612,"chapter":"卷七十一","chapternum":71,"title":"夏日途中","titledesc":"","content":"樹夾炎風路行人正午稀初蟬數聲過戲蝶一團飛日色欺青鏡槐膏㸃白衣無成歸故里自覺少光輝","collection":"","collectiondesc":"","poemindex":62},{"author":"李廓","charstyle":"近體詩","id":14613,"chapter":"卷七十一","chapternum":71,"title":"上令狐舎人","titledesc":"","content":"名利生愁地貪居嵗月移買書添架上斷酒過花時宿客嫌吟苦乖童恨睡遲近來唯儉靜將此答深知","collection":"","collectiondesc":"","poemindex":63},{"author":"李廓","charstyle":"近體詩","id":14614,"chapter":"卷七十一","chapternum":71,"title":"送振武將軍","titledesc":"","content":"葉葉歸邊騎風頭萬里乾金裝腰帶重錦縫耳衣寒蘆酒燒蓬煖霜鴻撚箭看黃河古城道秋雪白漫漫","collection":"","collectiondesc":"","poemindex":64},{"author":"李廓","charstyle":"近體詩","id":14615,"chapter":"卷七十一","chapternum":71,"title":"贈商山東於嶺僧","titledesc":"","content":"商嶺東西路欲分兩間茅屋一溪雲師言耳重知師意人是人非不欲聞","collection":"","collectiondesc":"","poemindex":65},{"author":"周賀","charstyle":"近體詩","id":14616,"chapter":"卷七十一","chapternum":71,"title":"旅情","titledesc":"","content":"黄葉下堦頻徐徐起病身殘秋螢出盡獨夜雁來新别業去千里舊鄉空四鄰孤舟尋幾度又識岳陽人","collection":"","collectiondesc":"","poemindex":66},{"author":"周賀","charstyle":"近體詩","id":14617,"chapter":"卷七十一","chapternum":71,"title":"冬日山居思鄉","titledesc":"","content":"大野始嚴凝雲天曉色澄樹寒稀宿鳥山迥少來僧背日收窓雪開爐釋硯氷忽然歸故國孤想寓西陵","collection":"","collectiondesc":"","poemindex":67},{"author":"周賀","charstyle":"近體詩","id":14618,"chapter":"卷七十一","chapternum":71,"title":"入靜隠寺途中作","titledesc":"","content":"亂雲迷逺寺入路認青松鳥道緣巢影僧鞋印雪蹤草烟連夜燒溪霧隔霜鐘更遇樵人問猶言過幾峰","collection":"","collectiondesc":"","poemindex":68},{"author":"周賀","charstyle":"近體詩","id":14619,"chapter":"卷七十一","chapternum":71,"title":"春喜友人至山舎","titledesc":"","content":"鳥鳴春日晚喜見竹門開路自髙巗入人騎瘦馬來折花林影動移石澗聲回更欲留深語重城暮色催","collection":"","collectiondesc":"","poemindex":69},{"author":"周賀","charstyle":"近體詩","id":14620,"chapter":"卷七十一","chapternum":71,"title":"宿李樞書齋","titledesc":"","content":"書齋經暮雨四面絶纎埃眠客聞風覺飛蟲入燭來夜涼書讀遍月正戸全開住逺稀相見留連宿始回","collection":"","collectiondesc":"","poemindex":70},{"author":"周賀","charstyle":"近體詩","id":14621,"chapter":"卷七十一","chapternum":71,"title":"題何氏池亭","titledesc":"","content":"信是虚閒地亭髙亦有苔繞池逢石坐穿竹到山回果落纖萍散龜行細草開主人偏好事終不厭頻來","collection":"","collectiondesc":"","poemindex":71},{"author":"周賀","charstyle":"近體詩","id":14622,"chapter":"卷七十一","chapternum":71,"title":"贈朱慶餘校書","titledesc":"","content":"風泉盡結氷寒夢徹西陵越信楚城得逺懐中夜興樹停沙島鶴茶會石橋僧寺閣連官舍行吟過幾層","collection":"","collectiondesc":"","poemindex":72},{"author":"周賀","charstyle":"近體詩","id":14623,"chapter":"卷七十一","chapternum":71,"title":"酬吳之問見贈","titledesc":"","content":"已當聴雁夜多事不同居故疾離城晩秋霖見月疎趂鐘關靜户帶葉卷殘書盪槳期南去荒園久廢鉏","collection":"","collectiondesc":"","poemindex":73},{"author":"周賀","charstyle":"近體詩","id":14624,"chapter":"卷七十一","chapternum":71,"title":"出關後寄賈島","titledesc":"","content":"故國知何處西風已度關歸人值落葉逺路入寒山多難喜相識久貧寧自閒惟將來往信遥慰别離顔","collection":"","collectiondesc":"","poemindex":74},{"author":"周賀","charstyle":"近體詩","id":14625,"chapter":"卷七十一","chapternum":71,"title":"春日寄友人","titledesc":"","content":"春居無俗喧時立澗前村路逺少來客山深多過猿帶巗松色老臨水杏花繁除憶文流外何人更可言","collection":"","collectiondesc":"","poemindex":75},{"author":"周賀","charstyle":"近體詩","id":14626,"chapter":"卷七十一","chapternum":71,"title":"早春越中留别盧元休","titledesc":"","content":"此行經嵗久唯約半年回野渡人初過前山雪未開雁羣逢燒斷林色映川來是夜蘆中宿嚴家有釣臺","collection":"","collectiondesc":"","poemindex":76},{"author":"周賀","charstyle":"近體詩","id":14627,"chapter":"卷七十一","chapternum":71,"title":"留别南徐故人","titledesc":"","content":"三年䝉見待此夕是前程未斷却來約且伸臨去情潮回灘鳥下月上客船明他日南徐道緣君又重行","collection":"","collectiondesc":"","poemindex":77},{"author":"周賀","charstyle":"近體詩","id":14628,"chapter":"卷七十一","chapternum":71,"title":"送淮陰縣令","titledesc":"","content":"隋堤楊栁煙孤棹正悠然蕭寺通淮戍蕪城枕楚田魚鹽橋上市燈火雨中船故老青葭㟁先知宓子賢","collection":"","collectiondesc":"","poemindex":78},{"author":"周賀","charstyle":"近體詩","id":14629,"chapter":"卷七十一","chapternum":71,"title":"送張諲之睦州","titledesc":"","content":"遥憶新安舊扁舟去復還淺深看水石來往逐雲山到縣餘花在過門五柳閒東征逐子去俱隠薜蘿間","collection":"","collectiondesc":"","poemindex":79},{"author":"周賀","charstyle":"近體詩","id":14630,"chapter":"卷七十一","chapternum":71,"title":"長安送人","titledesc":"","content":"京國多離别年年渭水濵空將未歸意説向欲行人雁度池塘月山連井邑春臨分惜擕手日暮一沾巾","collection":"","collectiondesc":"","poemindex":80},{"author":"周賀","charstyle":"近體詩","id":14631,"chapter":"卷七十一","chapternum":71,"title":"送僧歸江南","titledesc":"","content":"洗足北林去逺途今已分麻衣行嶽色竹杖帶湘雲饑䑕緣危壁寒貍出壞墳前峰一聲磬此夕不同聞","collection":"","collectiondesc":"","poemindex":81},{"author":"周賀","charstyle":"近體詩","id":14632,"chapter":"卷七十一","chapternum":71,"title":"同處士秋懷少室故居","titledesc":"","content":"曾居少室黄河畔秋夢長懸未得回扶病半年離水石思歸一夜隔風雷荒齋幾遇僧眠後野菊頻經鹿踏來燈下此心誰共説傍松幽徑幾多苔","collection":"","collectiondesc":"","poemindex":82},{"author":"周賀","charstyle":"近體詩","id":14633,"chapter":"卷七十一","chapternum":71,"title":"韓評事别業","titledesc":"","content":"門枕平湖秋景好水烟松色逺相依罷官餘俸租田種送客回舟載石歸離㟁游魚逢浪返望巢寒鳥逆風飛嵩陽舊隠多時别閉目閒吟憶翠微","collection":"","collectiondesc":"","poemindex":83},{"author":"周賀","charstyle":"近體詩","id":14634,"chapter":"卷七十一","chapternum":71,"title":"夏日寺居寄楊侍御","titledesc":"","content":"雨過北林空晚凉院閒人少掩斜陽十年多病度落葉萬里亂愁生夜床終欲返耕甘性拙久慙他事與身忙還知謝客名先重肯爲詩篇問楚狂","collection":"","collectiondesc":"","poemindex":84},{"author":"周賀","charstyle":"近體詩","id":14635,"chapter":"卷七十一","chapternum":71,"title":"送石協律歸吴","titledesc":"","content":"僧窓夢後憶歸耕水涉應多半月程幕府罷來無藥價紗巾戴去有山情夜随靜渚離蛩語早過寒潮背井行已讓辟書稱抱疾滄洲便許白髭生","collection":"","collectiondesc":"","poemindex":85},{"author":"周賀","charstyle":"近體詩","id":14636,"chapter":"卷七十一","chapternum":71,"title":"送郭秀才歸金陵","titledesc":"","content":"夏後客堂黃葉多又懷家國起悲歌酒前欲别語難盡雲際相思心若何鳥下獨山秋寺磬人隨大舸晩江波南徐舊業幾時到門掩殘陽積翠蘿","collection":"","collectiondesc":"","poemindex":86},{"author":"周賀","charstyle":"近體詩","id":14637,"chapter":"卷七十一","chapternum":71,"title":"送廬岳僧","titledesc":"","content":"浪匝湓城嶽壁青白頭僧去掃禪扃龕燈度雪補殘衲山日上軒看舊經泉水帶氷寒溜澀薜蘿逢雨曙烟腥已知身事非吾道甘卧荒齋竹滿庭","collection":"","collectiondesc":"","poemindex":87},{"author":"周賀","charstyle":"近體詩","id":14638,"chapter":"卷七十一","chapternum":71,"title":"潯陽與孫郎中醼回","titledesc":"","content":"别酒已酣春漏前他人扶上北歸船潯陽渡口月未上漁火照江仍獨眠","collection":"","collectiondesc":"","poemindex":88},{"author":"周賀","charstyle":"近體詩","id":14639,"chapter":"卷七十一","chapternum":71,"title":"送僧","titledesc":"","content":"草履初登南客船銅瓶猶貯北山泉衡陽舊寺秋歸後門鎖寒潭幾樹蟬","collection":"","collectiondesc":"","poemindex":89}]