[{"id":58631,"chapter":"卷十六","chapternum":16,"charstyle":"古體詩","title":"古意","titledesc":"","collection":"","collectiondesc":"","poemindex":1,"author":"王昌齡","content":"桃花四面發，桃葉一枝開。\n欲暮黄鸝囀，傷心玉鏡臺。\n清箏向明月，半夜春風來。\n"},{"id":58632,"chapter":"卷十六","chapternum":16,"charstyle":"古體詩","title":"塞下曲","titledesc":"","collection":"","collectiondesc":"","poemindex":2,"author":"王昌齡","content":"蟬鳴空桑林，八月蕭闗道。\n出塞入塞寒，處處黄蘆草。\n從來幽并客，皆共塵沙老。\n莫學遊俠兒，矜誇紫騮好。\n"},{"id":58633,"chapter":"卷十六","chapternum":16,"charstyle":"古體詩","title":"塞下曲","titledesc":"","collection":"","collectiondesc":"","poemindex":3,"author":"王昌齡","content":"飲馬渡秋水，水寒風似刀。\n平沙日未没，黯黯見臨洮。\n昔日長城戰，咸言意氣髙。\n黄塵是今古，白骨亂蓬蒿。\n"},{"id":58634,"chapter":"卷十六","chapternum":16,"charstyle":"古體詩","title":"從軍行","titledesc":"","collection":"","collectiondesc":"","poemindex":4,"author":"王昌齡","content":"向夕臨大荒，朔風軫歸慮。\n平沙萬里餘，飛鳥宿何處。\n朔騎獵長原，翩翩傍河去。\n邊聲搖白草，海氣生黄霧。\n百戰苦風塵，十年履霜露。\n雖投定逺筆，未坐將軍樹。\n早知行路難，悔不理章句。\n"},{"id":58635,"chapter":"卷十六","chapternum":16,"charstyle":"古體詩","title":"放歌行","titledesc":"","collection":"","collectiondesc":"","poemindex":5,"author":"王昌齡","content":"南渡洛陽津，西望十二樓。\n明堂坐天子，月朔朝諸侯。\n清樂動千門，皇風被九州。\n慶雲從東來，泱漭抱日流。\n昇平貴論道，文墨將何求。\n有詔徵草澤，微誠將獻謀。\n冠冕如星羅，拜揖曹與周。\n望塵非吾事，入賦且遲留。\n幸蒙國士識，因脱負薪裘。\n今日放歌行，以慰梁甫愁。\n但營數斗禄，奉養每豐羞。\n願得金膏遂，飛雲亦可儔。\n"},{"id":58636,"chapter":"卷十六","chapternum":16,"charstyle":"古體詩","title":"越女","titledesc":"","collection":"","collectiondesc":"","poemindex":6,"author":"王昌齡","content":"越女作桂舟，還將桂為楫。\n湖上水渺漫，清江不可涉。\n摘取芙蓉花，莫摘芙蓉葉。\n將歸問夫壻，顔色何如妾。\n"},{"id":58637,"chapter":"卷十六","chapternum":16,"charstyle":"古體詩","title":"鄭縣宿陶太公館中贈馮六元二","titledesc":"","collection":"","collectiondesc":"","poemindex":7,"author":"王昌齡","content":"儒有輕王侯，脱略當世務。\n本家藍田下，非為漁弋故。\n無何困躬耕，且欲馳永路。\n幽居與君近，出谷同所騖。\n昨日辭石門，五年變秋露。\n雲龍未相感，干謁亦已屢。\n子為黄綬羈，余忝蓬山顧。\n京門望西嶽，百里見郊樹。\n飛雨祠上來，靄然闗中暮。\n驅車鄭城宿，秉燭論往素。\n山月出華陰，開此河渚霧。\n清光比故人，豁達展心晤。\n馮公尚戢翼，元子仍跼步。\n拂衣易為髙，淪跡難有趣。\n張范善終始，吾等豈不慕。\n罷酒當涼風，屈伸備冥數。\n"},{"id":58638,"chapter":"卷十六","chapternum":16,"charstyle":"古體詩","title":"聽彈風入松闋贈楊補闕","titledesc":"","collection":"","collectiondesc":"","poemindex":8,"author":"王昌齡","content":"商風入我絃，夜竹深有露。\n絃悲與林寂，清景不可度。\n寥落幽居心，颼飀青松樹。\n松風吹草白，谿水寒日暮。\n聲意去復還，九變待一顧。\n空山多雨雪，獨立君始悟。\n"},{"id":58639,"chapter":"卷十六","chapternum":16,"charstyle":"古體詩","title":"緱氏尉沈興宗置酒南谿留贈","titledesc":"","collection":"","collectiondesc":"","poemindex":9,"author":"王昌齡","content":"林色與谿古，深篁引幽翠。\n山樽在漁舟，棹月情巳醉。\n始窮清源口，壑絶人境異。\n春泉滴空崖，萌草拆陰地。\n久之風榛寂，逺聞樵聲至。\n海鴈時獨飛，永然滄洲意。\n古時青冥客，滅跡淪一尉。\n吾子躊躇心，豈其紛埃事。\n緱峯信所尅，濟北餘乃遂。\n齊物意已㑹，息肩理猶未。\n卷舒形性表，脱略賢哲議。\n仲月期角巾，飯僧嵩陽寺。\n"},{"id":58640,"chapter":"卷十六","chapternum":16,"charstyle":"古體詩","title":"同從弟銷南齋翫月憶山陰崔少府","titledesc":"","collection":"","collectiondesc":"","poemindex":10,"author":"王昌齡","content":"高卧南齋時，開帷月初吐。\n清輝淡水木，演漾在𥦗户。\n苒苒㡬盈虚，澄澄變今古。\n美人清江畔，是夜越吟苦。\n千里其如何，㣲風吹蘭杜。\n"},{"id":58641,"chapter":"卷十六","chapternum":16,"charstyle":"古體詩","title":"代扶風主人答","titledesc":"","collection":"","collectiondesc":"","poemindex":11,"author":"王昌齡","content":"殺氣凝不流，風悲日彩寒。\n浮埃起四逺，遊子彌不歡。\n依然宿扶風，沽酒聊自寛。\n寸心亦未理，長鋏誰能彈。\n主人就我飲，對我還慨歎。\n便泣數行淚，因歌行路難。\n十五役邊地，三囘討樓蘭。\n連年不解甲，積日無所餐。\n將軍降匈奴，國使没桑乾。\n去時三十萬，獨自還長安。\n不信沙塲苦，君看刀箭瘢。\n鄉親悉零落，冢墓亦摧殘。\n仰攀青松枝，慟絶傷心肝。\n禽獸悲不去，路傍誰忍看。\n幸逢休明代，寰字靜波瀾。\n老馬思伏櫪，長鳴力已殫。\n少年與運㑹，何事發悲端。\n天子初封禪，賢良刷羽翰。\n三邊悉如此，否泰亦須觀。\n"},{"id":58642,"chapter":"卷十六","chapternum":16,"charstyle":"古體詩","title":"東京府縣諸公與綦母潛李頎相送至白馬寺宿","titledesc":"","collection":"","collectiondesc":"","poemindex":12,"author":"王昌齡","content":"鞍馬上東門，徘徊入孤舟。\n賢豪相追送，即棹千里流。\n赤岸落日在，空波微煙收。\n薄宦忘機括，醉來即淹留。\n月明見古寺，林外登髙樓。\n南風開長廊，夏夜如涼秋。\n江月照吳縣，西歸夢中遊。\n"},{"id":58643,"chapter":"卷十六","chapternum":16,"charstyle":"古體詩","title":"秋興","titledesc":"","collection":"","collectiondesc":"","poemindex":13,"author":"王昌齡","content":"日暮西北堂，涼風洗修木。\n著書在南𥦗，門館常肅肅。\n苔草延古意，視聽轉幽獨。\n或問余所營，刈黍就寒谷。\n"},{"id":58644,"chapter":"卷十六","chapternum":16,"charstyle":"古體詩","title":"齋心","titledesc":"","collection":"","collectiondesc":"","poemindex":14,"author":"王昌齡","content":"女蘿覆石壁，谿水幽朦朧。\n紫葛蔓黄花，娟娟寒露中。\n朝飲花上露，夜卧松下風。\n雲英化為水，光采與我同。\n日月蕩精魄，寥寥天府空。\n"},{"id":58645,"chapter":"卷十六","chapternum":16,"charstyle":"古體詩","title":"獨遊","titledesc":"","collection":"","collectiondesc":"","poemindex":15,"author":"王昌齡","content":"林卧情每閒，獨遊景常晏。\n時從灞陵下，垂釣徃南澗。\n手攜雙鯉魚，目送千里鴈。\n悟彼飛有適，知此罹憂患。\n放之清泠泉，因得省疎慢。\n永懷青岑客，迴首白雲間。\n神超物無違，豈繫名與宦。\n"},{"id":58646,"chapter":"卷十六","chapternum":16,"charstyle":"古體詩","title":"就道士問周易㕘同契","titledesc":"","collection":"","collectiondesc":"","poemindex":16,"author":"王昌齡","content":"仙人騎白鹿，髮短耳何長。\n時余采菖蒲，忽見嵩之陽。\n稽首求丹經，乃出懷中方。\n披讀了不悟，歸家問嵇康。\n嗟余無道骨，發我入太行。\n"},{"id":58647,"chapter":"卷十六","chapternum":16,"charstyle":"古體詩","title":"趙十四兄見尋","titledesc":"","collection":"","collectiondesc":"","poemindex":17,"author":"王昌齡","content":"客來舒長簟，開閣延清風。\n但有無絃琴，共君盡尊中。\n晚來常讀易，頃者欲還嵩。\n世事何須道，黄精且養蒙。\n嵇康殊寡識，張翰獨知終。\n忽憶鱸魚鱠，扁舟往江東。\n"},{"id":58648,"chapter":"卷十六","chapternum":16,"charstyle":"古體詩","title":"江上聞笛","titledesc":"","collection":"","collectiondesc":"","poemindex":18,"author":"王昌齡","content":"横笛怨江月，扁舟何處尋。\n聲長楚山外，曲遶胡闗深。\n相去萬餘里，遙傳此夜心。\n寥寥浦溆寒，響盡惟幽林。\n不知誰家子，復奏邯鄲音。\n水客皆擁棹，空霜遂盈襟。\n羸馬望北走，遷人悲越吟。\n何當邊草白，旌節隴城陰。\n"},{"id":58649,"chapter":"卷十六","chapternum":16,"charstyle":"古體詩","title":"觀江淮名勝圖","titledesc":"","collection":"","collectiondesc":"","poemindex":19,"author":"王昌齡","content":"刻意吟雲山，尤知隱淪妙。\n逺公何為者，再詣臨海嶠。\n而我高其風，披圖得遺照。\n援毫無逃境，遂展千里眺。\n淡掃荆門煙，明標赤城燒。\n青葱林間嶺，隱見淮海徼。\n但指香爐頂，無聞白猿嘯。\n沙門既云滅，獨往豈殊調。\n感對懷拂衣，胡寧事漁釣。\n安期始遺舄，千古謝榮耀。\n投跡庶可齊，滄浪有孤棹〈按河嶽英靈集㣲有異同今從本集〉。\n"},{"id":58650,"chapter":"卷十六","chapternum":16,"charstyle":"古體詩","title":"灞上閒居","titledesc":"","collection":"","collectiondesc":"","poemindex":20,"author":"王昌齡","content":"鴻都有歸客，偃卧滋陽村。\n軒冕無枉顧，清川照我門。\n空林網夕陽，寒鳥赴荒園。\n廓落時得意，懷哉莫與言。\n庭前有孤鶴，欲啄常翩翻。\n為我銜素書，弔彼顔與原。\n二君既不朽，所以慰其魂。\n"},{"id":58651,"chapter":"卷十六","chapternum":16,"charstyle":"古體詩","title":"過華陰","titledesc":"","collection":"","collectiondesc":"","poemindex":21,"author":"王昌齡","content":"雲起太華山，雲山互明滅。\n東峰始含景，了了見松雪。\n羇人感幽棲，窅映轉竒絶。\n欣然忘所疲，永望吟不輟。\n信宿百餘里，出闗玩新月。\n何意昨來心，遇物遂遷别。\n人生屢如此，何以肆愉悦。\n"},{"id":58652,"chapter":"卷十六","chapternum":16,"charstyle":"古體詩","title":"小敷谷龍潭祠作","titledesc":"","collection":"","collectiondesc":"","poemindex":22,"author":"王昌齡","content":"崖谷歕疾流，地中有雷集。\n百泉勢相蕩，巨石皆却立。\n跳波沸崢嶸，深處不可挹。\n昏為蛟龍怒，清見雲雨入。\n靈怪崇偏祠，廢興自茲邑。\n沈淫頃多昧，簷宇遂不葺。\n吾聞被明典，盛徳惟世及。\n生人載山川，血食報原隰。\n豈伊駭㣲險，將以循甿揖。\n奔飛振吕梁，忠信亦我習。\n波流浸已廣，悔吝在所汲。\n溪水有清源，褰裳靡沾溼。\n"},{"id":58653,"chapter":"卷十六","chapternum":16,"charstyle":"古體詩","title":"途中作","titledesc":"","collection":"","collectiondesc":"","poemindex":23,"author":"王昌齡","content":"遊人愁歳晏，早起遵王畿。\n墜葉吹未曉，疎林月㣲㣲。\n驚禽棲不定，寒獸相因依。\n歎此霜露下，復聞鴻鴈飛。\n𣺌然江南意，惜與中途違。\n羇旅悲壯髪，别離念征衣。\n永圖豈勞止，明節期斫歸。\n寧厭楚山曲，無人長掩扉。\n"},{"id":58654,"chapter":"卷十六","chapternum":16,"charstyle":"古體詩","title":"山行入涇州","titledesc":"","collection":"","collectiondesc":"","poemindex":24,"author":"王昌齡","content":"倦此山路長，停驂問賔御。\n林巒信囘惑，白日落何處。\n徙倚望長風，滔滔引歸慮。\n㣲雨隨雲收，濛濛傍山去。\n西臨有邊邑，北走盡亭戍。\n涇水横白煙，州城隱寒樹。\n所嗟異風俗，巳自少情趣。\n豈伊戀懷土，解物且欣遇。\n"},{"id":58655,"chapter":"卷十六","chapternum":16,"charstyle":"古體詩","title":"出郴山口至壘石灣野人室中寄張十一","titledesc":"","collection":"","collectiondesc":"","poemindex":25,"author":"王昌齡","content":"櫧柟無冬春，柯葉連峰稠。\n陰壁下蒼黒，煙含清江樓。\n景開獨㳂曳，響答隨興酬。\n旦夕望吾友，如何迅孤舟。\n疊沙積為岡，崩剥雨露幽。\n石脉盡横亘，潛潭何時流。\n既見萬古色，頗盡一物由。\n水與世人逺，氣還草木收。\n盈縮理無餘，今往何必憂。\n郴土羣山高，耆老如中州。\n孰云議外降，豈是娛宦遊。\n陰火昔所服，丹砂將爾謀。\n昨臨蘓躭井，復向衡陽求。\n同疚求相依，脱身當有籌。\n數月仍離居，風湍成阻修。\n野人善竹器，童子能溪謳。\n寒月波蕩漾，羇鴻去悠悠。\n"},{"id":58656,"chapter":"卷十六","chapternum":16,"charstyle":"古體詩","title":"初曰","titledesc":"","collection":"","collectiondesc":"","poemindex":26,"author":"王昌齡","content":"初日淨金閨，先照牀前暖。\n斜光入羅幕，稍稍親絲管。\n雲髪不能梳，楊花更吹滿。\n"},{"id":58657,"chapter":"卷十六","chapternum":16,"charstyle":"古體詩","title":"烏栖曲","titledesc":"","collection":"","collectiondesc":"","poemindex":27,"author":"王昌齡","content":"白馬逐朱車，黄昏入狹邪。\n栁樹烏爭宿，爭枝未得飛上屋。\n東房少婦壻從軍，每聽烏啼知夜分。\n"},{"id":58658,"chapter":"卷十六","chapternum":16,"charstyle":"古體詩","title":"城傍曲","titledesc":"","collection":"","collectiondesc":"","poemindex":28,"author":"王昌齡","content":"秋風鳴桑條，草白狐兔驕。\n邯鄲飲來酒未消，城北原平掣皁鵰。\n射殺空營兩騰虎，迴身却月佩弓弰。\n"},{"id":58659,"chapter":"卷十六","chapternum":16,"charstyle":"古體詩","title":"行路難","titledesc":"","collection":"","collectiondesc":"","poemindex":29,"author":"王昌齡","content":"雙絲作綆繫銀瓶，百尺寒泉轆轤上。\n懸絲一絶不可望，似妾傾心在君掌。\n人生意氣好遷捐，只重狂花不重賢。\n宴罷調筝奏離鶴，迴嬌轉盼泣君前。\n君不見眼前事，豈保須㬰心勿異。\n西山日下雨足稀，側有浮雲無所寄。\n但願莫忘前者言，剉骨黄塵亦無愧。\n行路難，勸君酒，莫辭煩，美酒千鍾猶可盡，心中片愧何可論。\n一聞漢主思故劍，使妾常嗟萬古魂。\n"},{"id":58660,"chapter":"卷十六","chapternum":16,"charstyle":"近體詩","title":"胡笳曲","titledesc":"","collection":"","collectiondesc":"","poemindex":30,"author":"王昌齡","content":"城南虜巳合，一夜㡬重圍。\n自有金笳引，能霑出塞衣。\n聽臨闗月苦，清入海風㣲。\n三奏髙樓曉，胡人掩涕歸。\n"},{"id":58661,"chapter":"卷十六","chapternum":16,"charstyle":"近體詩","title":"潞府客亭寄崔鳯童","titledesc":"","collection":"","collectiondesc":"","poemindex":31,"author":"王昌齡","content":"蕭條郡城閉，旅館空寒煙。\n秋月對愁客，山鐘搖暮天。\n新知偶相訪，斗酒情依然。\n一宿阻長㑹，清風徒滿川。\n"},{"id":58662,"chapter":"卷十六","chapternum":16,"charstyle":"近體詩","title":"和振上人秋夜懷士㑹","titledesc":"","collection":"","collectiondesc":"","poemindex":32,"author":"王昌齡","content":"白露傷草木，山風吹夜寒。\n遙林夢親友，高興發雲端。\n郭外秋聲急，城邊月色殘。\n瑤琴多逺思，更為客中彈。\n"},{"id":58663,"chapter":"卷十六","chapternum":16,"charstyle":"近體詩","title":"謁焦鍊師","titledesc":"","collection":"","collectiondesc":"","poemindex":33,"author":"王昌齡","content":"中峯青苔壁，一㸃雲生時。\n豈意石堂裏，得逢焦鍊師。\n爐香淨棐案，松影閒瑤墀。\n拜受長年藥，翩翻西海期。\n"},{"id":58664,"chapter":"卷十六","chapternum":16,"charstyle":"近體詩","title":"宿京江口期劉眘虚不至","titledesc":"","collection":"","collectiondesc":"","poemindex":34,"author":"王昌齡","content":"霜天起長望，殘月生海門。\n風靜夜潮滿，城高寒氣昏。\n故人何寂寞，久已乖清言。\n明發不能寐，徒盈江上樽。\n"},{"id":58665,"chapter":"卷十六","chapternum":16,"charstyle":"近體詩","title":"東谿玩月〈一作王維詩〉","titledesc":"","collection":"","collectiondesc":"","poemindex":35,"author":"王昌齡","content":"月從斷山口，遙吐柴門端。\n萬木紛空霽，流陰中夜攅。\n光連虚象白，氣與風露寒。\n谷靜秋泉響，巖深青靄殘。\n澄清入幽夢，破影抱空巒。\n恍惚琴𥦗裏，松谿曉思難。\n"},{"id":58666,"chapter":"卷十六","chapternum":16,"charstyle":"近體詩","title":"萬嵗樓","titledesc":"","collection":"","collectiondesc":"","poemindex":36,"author":"王昌齡","content":"江上巍巍萬嵗樓，不知經歴㡬千秋。\n年年喜見山長在，日日悲看水獨流。\n猿狖何曾離暮嶺，鸕鷀空自泛寒洲。\n誰堪登望雲煙裏，向晚茫茫發旅愁。\n"},{"id":58667,"chapter":"卷十六","chapternum":16,"charstyle":"近體詩","title":"荅武陵田太守","titledesc":"","collection":"","collectiondesc":"","poemindex":37,"author":"王昌齡","content":"仗劍行千里，㣲軀敢一言。\n曽為大梁客，不負信陵恩。\n"},{"id":58668,"chapter":"卷十六","chapternum":16,"charstyle":"近體詩","title":"題灞池","titledesc":"","collection":"","collectiondesc":"","poemindex":38,"author":"王昌齡","content":"腰鎌欲何之，東園刈秋韭。\n世事不復論，悲歌和樵叟。\n"},{"id":58669,"chapter":"卷十六","chapternum":16,"charstyle":"近體詩","title":"題灞池","titledesc":"","collection":"","collectiondesc":"","poemindex":39,"author":"王昌齡","content":"開門望長川，薄暮見漁者。\n借問白頭翁，垂綸㡬年也。\n"},{"id":58670,"chapter":"卷十六","chapternum":16,"charstyle":"近體詩","title":"題僧房","titledesc":"","collection":"","collectiondesc":"","poemindex":40,"author":"王昌齡","content":"棕櫚花滿院，苔蘚入閒房。\n彼此名言絶，空中聞異香。\n"},{"id":58671,"chapter":"卷十六","chapternum":16,"charstyle":"近體詩","title":"從軍行","titledesc":"","collection":"","collectiondesc":"","poemindex":41,"author":"王昌齡","content":"烽火城西百尺樓，黄昏獨上海風秋。\n更吹羌笛闗山月，無那金閨萬里愁。\n"},{"id":58672,"chapter":"卷十六","chapternum":16,"charstyle":"近體詩","title":"從軍行","titledesc":"","collection":"","collectiondesc":"","poemindex":42,"author":"王昌齡","content":"琵琶起舞換新聲，總是闗山離别情。\n撩亂邊愁聽不盡，高高秋月照長城。\n"},{"id":58673,"chapter":"卷十六","chapternum":16,"charstyle":"近體詩","title":"從軍行","titledesc":"","collection":"","collectiondesc":"","poemindex":43,"author":"王昌齡","content":"闗城榆葉早疎黄，日暮雲沙古戰場。\n表請囘軍掩塵骨，莫教兵士哭龍荒。\n"},{"id":58674,"chapter":"卷十六","chapternum":16,"charstyle":"近體詩","title":"從軍行","titledesc":"","collection":"","collectiondesc":"","poemindex":44,"author":"王昌齡","content":"青海長雲暗雪山，孤城遙望玉門闗。\n黄沙百戰穿金甲，不破樓蘭終不還。\n"},{"id":58675,"chapter":"卷十六","chapternum":16,"charstyle":"近體詩","title":"從軍行","titledesc":"","collection":"","collectiondesc":"","poemindex":45,"author":"王昌齡","content":"大漠風塵日色昏，紅旗半捲出轅門。\n前軍夜戰洮河北，巳報生擒吐谷渾。\n"},{"id":58676,"chapter":"卷十六","chapternum":16,"charstyle":"近體詩","title":"從軍行","titledesc":"","collection":"","collectiondesc":"","poemindex":46,"author":"王昌齡","content":"玉門山嶂㡬千重，山北山南總是烽。\n人依逺戍須看火，馬踏深山不見蹤。\n"},{"id":58677,"chapter":"卷十六","chapternum":16,"charstyle":"近體詩","title":"出塞","titledesc":"","collection":"","collectiondesc":"","poemindex":47,"author":"王昌齡","content":"秦時明月漢時闗，萬里長征人未還。\n但使龍城飛將在，不教胡馬度陰山。\n"},{"id":58678,"chapter":"卷十六","chapternum":16,"charstyle":"近體詩","title":"出塞","titledesc":"","collection":"","collectiondesc":"","poemindex":48,"author":"王昌齡","content":"騮馬新跨白玉鞍，戰罷沙塲月色寒。\n城頭鐡鼓聲猶振，匣裏金刀血未乾。\n"},{"id":58679,"chapter":"卷十六","chapternum":16,"charstyle":"近體詩","title":"采蓮曲","titledesc":"","collection":"","collectiondesc":"","poemindex":49,"author":"王昌齡","content":"吳姬越艷楚王妃，爭弄蓮舟水濕衣。\n來時浦口花迎入，采罷江頭月送歸。\n"},{"id":58680,"chapter":"卷十六","chapternum":16,"charstyle":"近體詩","title":"采蓮曲","titledesc":"","collection":"","collectiondesc":"","poemindex":50,"author":"王昌齡","content":"荷葉羅裙一色裁，芙蓉向臉兩邊開。\n亂入池中看不見，聞歌始覺有人來。\n"},{"id":58681,"chapter":"卷十六","chapternum":16,"charstyle":"近體詩","title":"春宫曲","titledesc":"","collection":"","collectiondesc":"","poemindex":51,"author":"王昌齡","content":"昨夜風開露井桃，未央前殿月輪高。\n平陽歌舞新承寵，簾外春寒賜錦袍。\n"},{"id":58682,"chapter":"卷十六","chapternum":16,"charstyle":"近體詩","title":"西宫春怨","titledesc":"","collection":"","collectiondesc":"","poemindex":52,"author":"王昌齡","content":"西宫夜靜百花香，欲捲珠簾春恨長。\n斜抱雲和深見月，朦朧樹色隱昭陽。\n"},{"id":58683,"chapter":"卷十六","chapternum":16,"charstyle":"近體詩","title":"西宫秋怨","titledesc":"","collection":"","collectiondesc":"","poemindex":53,"author":"王昌齡","content":"芙蓉不及美人妝，水殿風來珠翠香。\n誰分含啼掩秋扇，空懸明月待君王。\n"},{"id":58684,"chapter":"卷十六","chapternum":16,"charstyle":"近體詩","title":"長信秋詞","titledesc":"","collection":"","collectiondesc":"","poemindex":54,"author":"王昌齡","content":"金井梧桐秋葉黄，珠簾不捲夜來霜。\n熏籠玉枕無顔色，卧聽南宫清漏長。\n"},{"id":58685,"chapter":"卷十六","chapternum":16,"charstyle":"近體詩","title":"長信秋詞","titledesc":"","collection":"","collectiondesc":"","poemindex":55,"author":"王昌齡","content":"奉帚平明金殿開，且將團扇暫徘徊。\n玉顔不及寒鴉色，猶帶昭陽日影來。\n"},{"id":58686,"chapter":"卷十六","chapternum":16,"charstyle":"近體詩","title":"長信秋詞","titledesc":"","collection":"","collectiondesc":"","poemindex":56,"author":"王昌齡","content":"眞成薄命久尋思，夢見君王覺後疑。\n火照西宫知夜飲，分明複道奉恩時。\n"},{"id":58687,"chapter":"卷十六","chapternum":16,"charstyle":"近體詩","title":"青樓曲","titledesc":"","collection":"","collectiondesc":"","poemindex":57,"author":"王昌齡","content":"白馬金鞍從武皇，旌旗十萬宿長楊。\n樓頭小婦鳴箏坐，遙見飛塵入建章。\n"},{"id":58688,"chapter":"卷十六","chapternum":16,"charstyle":"近體詩","title":"青樓曲","titledesc":"","collection":"","collectiondesc":"","poemindex":58,"author":"王昌齡","content":"馳道楊花滿御溝，紅妝縵綰上青樓。\n金章紫綬千餘騎，夫壻朝回初拜侯。\n"},{"id":58689,"chapter":"卷十六","chapternum":16,"charstyle":"近體詩","title":"青樓怨","titledesc":"","collection":"","collectiondesc":"","poemindex":59,"author":"王昌齡","content":"香幃風動花入樓，高調鳴箏緩夜愁。\n腸斷闗山不解説，依依殘月下簾鈎。\n"},{"id":58690,"chapter":"卷十六","chapternum":16,"charstyle":"近體詩","title":"浣沙女","titledesc":"","collection":"","collectiondesc":"","poemindex":60,"author":"王昌齡","content":"錢塘江畔是誰家，江上女兒全勝花。\n吳王在時不得出，今日公然來浣沙。\n"},{"id":58691,"chapter":"卷十六","chapternum":16,"charstyle":"近體詩","title":"閨怨","titledesc":"","collection":"","collectiondesc":"","poemindex":61,"author":"王昌齡","content":"閨中少婦不知愁，春日凝妝上翠樓。\n忽見陌頭楊栁色，悔教夫壻覓封侯。\n"},{"id":58692,"chapter":"卷十六","chapternum":16,"charstyle":"近體詩","title":"河上歌","titledesc":"","collection":"","collectiondesc":"","poemindex":62,"author":"王昌齡","content":"河上老人坐古槎，合丹只用青蓮花。\n至今八十如四十，口道滄溟是我家。\n"},{"id":58693,"chapter":"卷十六","chapternum":16,"charstyle":"近體詩","title":"蕭駙馬宅花燭","titledesc":"","collection":"","collectiondesc":"","poemindex":63,"author":"王昌齡","content":"青鸞飛入合歡宫，紫鳯銜花出禁中。\n可憐今夜千門裏，銀漢星槎一道通。\n"},{"id":58694,"chapter":"卷十六","chapternum":16,"charstyle":"近體詩","title":"觀獵","titledesc":"","collection":"","collectiondesc":"","poemindex":64,"author":"王昌齡","content":"角鷹初下秋草稀，鐡驄抛鞚去如飛。\n少年獵得平原兔，馬後横捎意氣歸。\n"},{"id":58695,"chapter":"卷十六","chapternum":16,"charstyle":"近體詩","title":"寄穆侍御出幽州","titledesc":"","collection":"","collectiondesc":"","poemindex":65,"author":"王昌齡","content":"一從恩譴度瀟湘，塞北江南萬里長。\n莫道薊門書信少，雁飛猶得到衡陽。\n"},{"id":58696,"chapter":"卷十六","chapternum":16,"charstyle":"近體詩","title":"李四倉曹宅夜飲","titledesc":"","collection":"","collectiondesc":"","poemindex":66,"author":"王昌齡","content":"霜天留後故情歡，銀燭金爐夜不寒。\n欲問吳江别來意，青山明月夢中看。\n"},{"id":58697,"chapter":"卷十六","chapternum":16,"charstyle":"近體詩","title":"龍標野宴","titledesc":"","collection":"","collectiondesc":"","poemindex":67,"author":"王昌齡","content":"沅谿夏晚足涼風，春酒相攜就竹叢。\n莫道絃歌愁逺謫，青山明月不曽空。\n"},{"id":58698,"chapter":"卷十六","chapternum":16,"charstyle":"近體詩","title":"聽流人水調子","titledesc":"","collection":"","collectiondesc":"","poemindex":68,"author":"王昌齡","content":"孤舟㣲月對楓林，分付鳴筝與客心。\n嶺色千重萬重雨，斷絃收與淚痕深。\n"},{"id":58699,"chapter":"卷十六","chapternum":16,"charstyle":"近體詩","title":"梁苑","titledesc":"","collection":"","collectiondesc":"","poemindex":69,"author":"王昌齡","content":"梁園秋竹古時煙，城外風悲欲暮天。\n萬乗旌旗何處在，平臺賓客有誰憐。\n"},{"id":58700,"chapter":"卷十六","chapternum":16,"charstyle":"近體詩","title":"武陵龍興觀黄道士房問易因題","titledesc":"","collection":"","collectiondesc":"","poemindex":70,"author":"王昌齡","content":"齋心問易太陽宫，八卦眞形一氣中。\n仙老言餘鶴飛去，玉清壇上雨濛濛。\n"},{"id":58701,"chapter":"卷十六","chapternum":16,"charstyle":"近體詩","title":"題朱鍊師山房","titledesc":"","collection":"","collectiondesc":"","poemindex":71,"author":"王昌齡","content":"叩齒焚香出世塵，齋壇鳴磬步虚人。\n百花仙醖能留客，一飯胡麻度㡬春。\n"},{"id":58702,"chapter":"卷十六","chapternum":16,"charstyle":"近體詩","title":"送魏二","titledesc":"","collection":"","collectiondesc":"","poemindex":72,"author":"王昌齡","content":"醉別江樓橘柚香，江風引雨入船涼。\n憶君遙在瀟湘月，愁聽清猿夢裏長。\n"},{"id":58703,"chapter":"卷十六","chapternum":16,"charstyle":"近體詩","title":"别李浦之京","titledesc":"","collection":"","collectiondesc":"","poemindex":73,"author":"王昌齡","content":"故園今在灞陵西，江畔逢君醉不迷。\n小弟鄰莊尚漁獵，一封書寄數行啼。\n"},{"id":58704,"chapter":"卷十六","chapternum":16,"charstyle":"近體詩","title":"送狄宗亨","titledesc":"","collection":"","collectiondesc":"","poemindex":74,"author":"王昌齡","content":"秋在水清山暮蟬，洛陽樹色鳴皋煙。\n送君歸去愁不盡，又惜空度涼風天。\n"},{"id":58705,"chapter":"卷十六","chapternum":16,"charstyle":"近體詩","title":"送薛大赴安陸","titledesc":"","collection":"","collectiondesc":"","poemindex":75,"author":"王昌齡","content":"津頭雲雨暗湘山，遷客離憂楚地顔。\n遙送扁舟安陸郡，天邊何處穆陵闗。\n"},{"id":58706,"chapter":"卷十六","chapternum":16,"charstyle":"近體詩","title":"芙蓉樓送辛漸","titledesc":"","collection":"","collectiondesc":"","poemindex":76,"author":"王昌齡","content":"寒雨連江夜入吳，平明送客楚山孤。\n洛陽親友如相問，一片氷心在玉壺。\n"},{"id":58707,"chapter":"卷十六","chapternum":16,"charstyle":"近體詩","title":"重别李評事","titledesc":"","collection":"","collectiondesc":"","poemindex":77,"author":"王昌齡","content":"莫道秋江離别難，舟船明日是長安。\n吳姫緩舞留君醉，隨意青楓白露寒。\n"},{"id":58708,"chapter":"卷十六","chapternum":16,"charstyle":"近體詩","title":"盧谿主人","titledesc":"","collection":"","collectiondesc":"","poemindex":78,"author":"王昌齡","content":"武陵溪口駐扁舟，谿水隨君向北流。\n行到荆門上三峽，莫將孤月對猿愁。\n"},{"id":58709,"chapter":"卷十六","chapternum":16,"charstyle":"近體詩","title":"送柴侍御","titledesc":"","collection":"","collectiondesc":"","poemindex":79,"author":"王昌齡","content":"沅水通波接武岡，送君不覺有離傷。\n青山一道同雲雨，明月何曾是兩鄉。\n"},{"id":58710,"chapter":"卷十六","chapternum":16,"charstyle":"古體詩","title":"春詞","titledesc":"","collection":"","collectiondesc":"","poemindex":80,"author":"常建","content":"菀菀黄栁絲，濛濛雜花垂。\n日高紅妝卧，倚對春光遲。\n寧知傍淇水，騕褭黄金羈。\n"},{"id":58711,"chapter":"卷十六","chapternum":16,"charstyle":"古體詩","title":"春詞","titledesc":"","collection":"","collectiondesc":"","poemindex":81,"author":"常建","content":"翳翳陌上桑，南枝交北堂。\n美人金梯出，素手自提筐。\n非但為蠶饑，盈盈嬌路傍。\n"},{"id":58712,"chapter":"卷十六","chapternum":16,"charstyle":"古體詩","title":"塞上曲","titledesc":"","collection":"","collectiondesc":"","poemindex":82,"author":"常建","content":"翩翩雲中使，來問太原卒。\n百戰苦不歸，刀頭怨明月。\n塞雲隨陣落，寒日傍城没。\n城下有寡妻，哀哀哭枮骨。\n"},{"id":58713,"chapter":"卷十六","chapternum":16,"charstyle":"古體詩","title":"古意","titledesc":"","collection":"","collectiondesc":"","poemindex":83,"author":"常建","content":"牧馬古道傍，道傍多古墓。\n蕭條愁殺人，蟬鳴白楊樹。\n回頭望京邑，合沓生塵霧。\n富貴安可常，歸來保貞素。\n"},{"id":58714,"chapter":"卷十六","chapternum":16,"charstyle":"古體詩","title":"古意","titledesc":"","collection":"","collectiondesc":"","poemindex":84,"author":"常建","content":"明月照髙閣，綵女褰羅幕。\n歌舞臨碧雲，簫聲沸珠箔。\n青鸞臨南海，天上雙白鶴。\n萬里齊翼飛，意求君門樂。\n玉霄九重閉，金鎖夜不開。\n兩翅自無力，愁鳴雲外來。\n態深人空貴，勢屈無良媒。\n俛仰顧中禁，東飛白玉臺。\n"},{"id":58715,"chapter":"卷十六","chapternum":16,"charstyle":"古體詩","title":"古意","titledesc":"","collection":"","collectiondesc":"","poemindex":85,"author":"常建","content":"楚王竟何去，獨自留巫山。\n偏使世人見，迢迢江漢間。\n駐舟春谿裏，皆願拜靈顔。\n寤寐見神女，金沙鳴珮環。\n閒艷絶世姿，令人氣力㣲。\n含笑竟不語，化作朝雲飛。\n"},{"id":58716,"chapter":"卷十六","chapternum":16,"charstyle":"古體詩","title":"白龍窟泛舟寄天台學道者","titledesc":"","collection":"","collectiondesc":"","poemindex":86,"author":"常建","content":"夕映翠山深，餘暉在龍窟。\n扁舟滄浪意，淡淡花影没。\n西浮入天色，南望對雲闕。\n因憶莓苔峯，初陽濯玄髮。\n泉蘿兩幽映，松鶴間清越。\n碧海瑩子神，玉膏澤人骨。\n忽然為枯木，㣲興遂如兀。\n應寂中有天，明心外無物。\n環迴從所汎，夜静猶不歇。\n澹然意無限，身與波上月。\n"},{"id":58717,"chapter":"卷十六","chapternum":16,"charstyle":"古體詩","title":"送楚十少府","titledesc":"","collection":"","collectiondesc":"","poemindex":87,"author":"常建","content":"㣲風吹霜氣，寒影流前除。\n落日未能别，蕭蕭林木虚。\n愁煙閉千里，仙尉其何如。\n因送别鶴操，贈之雙鯉魚。\n鯉魚在金盤，别鶴哀有餘。\n心事則如此，請君開素書。\n"},{"id":58718,"chapter":"卷十六","chapternum":16,"charstyle":"古體詩","title":"江上琴興","titledesc":"","collection":"","collectiondesc":"","poemindex":88,"author":"常建","content":"江上調玉琴，一絃清一心。\n泠泠七絃遍，萬木澄幽隂。\n能使江月白，又令江水深。\n始知枯桐枝，可以徽黄金。\n"},{"id":58719,"chapter":"卷十六","chapternum":16,"charstyle":"古體詩","title":"湖中晩霽","titledesc":"","collection":"","collectiondesc":"","poemindex":89,"author":"常建","content":"湖廣舟自輕，江天欲澄霽。\n是時清楚望，氣色猶霾曀。\n踟蹰金霞白，波上日初麗。\n烟虹落鏡中，樹木生天際。\n杳杳涯欲辨，蒙蒙雪復閉。\n言乗星漢明，又覩寰瀛勢。\n㣲興從此愜，悠然不知嵗。\n試歌滄浪清，遂覺乾坤細。\n豈念客衣薄，將期永投袂。\n遲迴漁父間，一雁聲嘹唳。\n"},{"id":58720,"chapter":"卷十六","chapternum":16,"charstyle":"古體詩","title":"白湖寺後谿宿雲門","titledesc":"","collection":"","collectiondesc":"","poemindex":90,"author":"常建","content":"落日山水清，亂流鳴淙淙。\n舊蒲雨抽節，新花水對𥦗。\n谿中日已没，歸鳥多為雙。\n杉松引直路，出谷臨前湖。\n洲渚晩色靜，又觀花與蒲。\n入溪復登嶺，草淺寒流速。\n圓月明高峯，春山因獨宿。\n松陰澄初夜，曙色分逺目。\n日出城南隅，青青媚川陸。\n亂花覆東郭，碧氣銷長林。\n四郊一清影，千里歸寸心。\n前瞻王程促，却戀雲門深。\n畢景有餘興，到家彈玉琴。\n"},{"id":58721,"chapter":"卷十六","chapternum":16,"charstyle":"古體詩","title":"閒齋卧雨行藥至山館稍次湖亭","titledesc":"","collection":"","collectiondesc":"","poemindex":91,"author":"常建","content":"旬時結陰霖，簾外初白日。\n齋目清病容，心魂畏虚室。\n閒梅照前户，明鏡悲舊質。\n同袍四五人，何不來問疾。\n"},{"id":58722,"chapter":"卷十六","chapternum":16,"charstyle":"古體詩","title":"閒齋卧雨行藥至山館稍次湖亭","titledesc":"","collection":"","collectiondesc":"","poemindex":92,"author":"常建","content":"行藥至石壁，東風變萌芽。\n主人山門綠，小隱湖中花。\n時物堪獨往，春帆宜别家。\n辭君向滄海，爛漫從天涯。\n"},{"id":58723,"chapter":"卷十六","chapternum":16,"charstyle":"古體詩","title":"仙谷遇毛女意知是秦宫人","titledesc":"","collection":"","collectiondesc":"","poemindex":93,"author":"常建","content":"谿口水石淺，泠泠明藥叢。\n入谿雙峯峻，松栝疎幽風。\n垂嶺枝嫋嫋，翳泉花濛濛。\n夤縁霽人目，路盡心彌通。\n盤石横陽崖，前臨殊未窮。\n回潭清雲影，瀰漫長天空。\n水邊一神女，千嵗為玉童。\n羽毛經漢代，珠翠逃秦宫。\n目覿神已寓，鶴飛言未終。\n祈君青雲祕，願謁黄仙翁。\n常以耕玉田，龍鳴西頂中。\n金梯與天接，㡬日來相逢。\n"},{"id":58724,"chapter":"卷十六","chapternum":16,"charstyle":"古體詩","title":"夢太白西峯","titledesc":"","collection":"","collectiondesc":"","poemindex":94,"author":"常建","content":"夢寐升九崖，杳靄逢玄君。\n遺我太白峯，寥寥辭垢氛。\n結宇在星漢，宴林閉氤氲。\n檐楹覆餘翠，巾舄生片雲。\n時往谿谷間，孤亭晝仍曛。\n松峯引天影，石瀨清霞文。\n恬目緩舟趣，霽心投鳥羣。\n春風又搖櫂，潭島花紛紛。\n"},{"id":58725,"chapter":"卷十六","chapternum":16,"charstyle":"古體詩","title":"鄂渚招王昌齡張僨","titledesc":"","collection":"","collectiondesc":"","poemindex":95,"author":"常建","content":"刈蘆曠野中，沙上飛黄雲。\n天晦無精光，茫茫悲逺君。\n楚山隔湘水，湖畔落日曛。\n春雁又北飛，音書固難聞。\n謫居未為歎，讒枉何由分。\n午日逐蛟龍，宜為吊寃文。\n翻覆古共然，名宦安足云。\n貧士任枯槁，捕魚清江濆。\n有時荷鋤犂，曠野自耕耘。\n不然春山隱，谿澗何氤氲。\n山鹿自有場，賢達亦顧羣。\n二賢歸去來，世上徒紛紛。\n"},{"id":58726,"chapter":"卷十六","chapternum":16,"charstyle":"古體詩","title":"晦日馬鐙曲稍次中流作","titledesc":"","collection":"","collectiondesc":"","poemindex":96,"author":"常建","content":"夜寒宿蘆葦，曉色明西林。\n初日在川上，便澄游子心。\n晴天無纎翳，郊野浮春陰。\n波靜隨釣魚，舟小綠水深。\n出浦見千里，曠然諧逺尋。\n扣船應漁父，同唱滄浪吟。\n"},{"id":58727,"chapter":"卷十六","chapternum":16,"charstyle":"古體詩","title":"宿五度谿仙人得道處","titledesc":"","collection":"","collectiondesc":"","poemindex":97,"author":"常建","content":"五度谿上花，生根依兩崖。\n二月尋片雲，願宿秦人家。\n上見懸崖崩，下見白水湍。\n仙人彈碁處，石上青蘿盤。\n無處求玉童，翳翳唯林巒。\n前谿遇新月，聊取玉琴彈。\n"},{"id":58728,"chapter":"卷十六","chapternum":16,"charstyle":"古體詩","title":"西山","titledesc":"","collection":"","collectiondesc":"","poemindex":98,"author":"常建","content":"一身為輕舟，落日西山際。\n常隨去帆影，逺接長天勢。\n物象歸餘清，林巒分夕麗。\n亭亭碧流暗，日入孤霞繼。\n渚日逺陰映，湖雲尚明霽。\n林昏楚色來，岸逺荆門閉。\n至夜轉清迥，蕭蕭北風厲。\n沙邊雁鷺泊，宿處蒹葭蔽。\n圓月逗前浦，孤琴又搖曳。\n泠然夜遂深，白露沾人袂。\n"},{"id":58729,"chapter":"卷十六","chapternum":16,"charstyle":"古體詩","title":"第三峯","titledesc":"","collection":"","collectiondesc":"","poemindex":99,"author":"常建","content":"西山第三頂，茅宇依雙松。\n杳杳欲至天，雲梯昇㡬重。\n瑩魄澄玉虚，以求鸞鶴蹤。\n逶迤非天人，執節乗赤龍。\n旁映白日光，縹緲輕霞容。\n孤輝上煙霧，餘影明心胷。\n願與黄麒麟，欲飛而莫從。\n因寂清萬象，輕雲自中峯。\n山暝學棲鳥，月來隨暗蛬。\n尋空靜餘響，嫋嫋雲谿鐘。\n"},{"id":58730,"chapter":"卷十六","chapternum":16,"charstyle":"古體詩","title":"張天師草堂","titledesc":"","collection":"","collectiondesc":"","poemindex":100,"author":"常建","content":"靈谿宴清宇，傍倚枯松根。\n花藥繞方丈，瀑泉飛至門。\n四氣閉炎熱，兩崖改明昏。\n夜深月暫皎，亭午朝始暾。\n信是天人居，幽幽寂無喧。\n萬壑應鳴磬，諸峯接一魂。\n遂登仙子谷，因醉田中樽。\n時節開玉書，窅映飛天言。\n心化便無影，目精焉累煩。\n忽而舉霄漢，寥落空南軒。\n"},{"id":58731,"chapter":"卷十六","chapternum":16,"charstyle":"古體詩","title":"漁浦","titledesc":"","collection":"","collectiondesc":"","poemindex":101,"author":"常建","content":"春至百草緑，陂澤聞鶬鶊。\n别家投釣翁，今世滄浪情。\n漚紵為緼袍，折麻為長纓。\n榮譽失本眞，怪人浮此生。\n碧水月自濶，安流淨而平。\n扁舟與天際，獨往誰能名。\n"},{"id":58732,"chapter":"卷十六","chapternum":16,"charstyle":"古體詩","title":"空靈山應田叟","titledesc":"","collection":"","collectiondesc":"","poemindex":102,"author":"常建","content":"湖南無村落，山舎多黄茅。\n淳朴如太古，其人居鳥巢。\n牧童唱巴歌，野老亦獻嘲。\n泊舟問谿口，言語皆啞咬。\n土俗不尚農，豈暇論肥磽。\n莫傜射禽獸，浮客烹魚鮫。\n余亦罘罝人，獲麋今尚苞。\n敬君中國來，願以充其庖。\n日入聞虎鬬，空山滿咆哮。\n懷人雖共安，異域終難交。\n白水可洗心，采薇可為肴。\n拽策背落日，江風鳴梢梢。\n"},{"id":58733,"chapter":"卷十六","chapternum":16,"charstyle":"古體詩","title":"張山人彈琴","titledesc":"","collection":"","collectiondesc":"","poemindex":103,"author":"常建","content":"君去芳草緑，西峰彈玉琴。\n豈惟丘中賞，兼得清煩襟。\n朝從山口還，出嶺聞清音。\n了然雲霞氣，照見天地心。\n玄鶴下澄空，翩翩舞松林。\n改絃扣商聲，又聽飛龍吟。\n稍覺此身妄，漸知仙事深。\n其將鍊金鼎，永以投吾簪。\n"},{"id":58734,"chapter":"卷十六","chapternum":16,"charstyle":"古體詩","title":"高樓夜彈箏","titledesc":"","collection":"","collectiondesc":"","poemindex":104,"author":"常建","content":"高樓百餘尺，直上江水平。\n明月照人苦，開簾彈玉箏。\n山髙猿狖急，天靜鴻雁鳴。\n曲度猶未終，東峰霞半生。\n"},{"id":58735,"chapter":"卷十六","chapternum":16,"charstyle":"古體詩","title":"昭君墓","titledesc":"","collection":"","collectiondesc":"","poemindex":105,"author":"常建","content":"漢宫豈不死，異域傷獨没。\n萬里䭾黄金，蛾眉為枯骨。\n廻車夜出塞，立馬皆不發。\n共恨丹青人，墳上哭明月。\n"},{"id":58736,"chapter":"卷十六","chapternum":16,"charstyle":"古體詩","title":"王將軍墓","titledesc":"","collection":"","collectiondesc":"","poemindex":106,"author":"常建","content":"嫖姚北伐時，深入强千里。\n戰餘落日黄，軍敗鼓聲死。\n嘗聞漢飛將，可奪單于壘。\n今與山鬼鄰，殘兵哭遼水。\n"},{"id":58737,"chapter":"卷十六","chapternum":16,"charstyle":"古體詩","title":"張公子行","titledesc":"","collection":"","collectiondesc":"","poemindex":107,"author":"常建","content":"日出乗釣舟嫋嫋持釣竿涉淇傍荷花驄馬閑金鞍俠客白雲中腰間懸轆轤出門事嫖姚為君西擊胡胡兵漢騎相馳逐轉戰孤軍海西曲百尺旌竿沈墨雲邊笳落日不堪聞"},{"id":58738,"chapter":"卷十六","chapternum":16,"charstyle":"古體詩","title":"古意","titledesc":"","collection":"","collectiondesc":"","poemindex":108,"author":"常建","content":"井底玉氷洞地明，琥珀轆轤青絲索。\n仙人騎鳯披彩霞，挽上銀瓶照天閣。\n黄金作身雙飛龍，口銜明月噴芙蓉。\n一時渡海望不見，曉上青樓十二重。\n"},{"id":58739,"chapter":"卷十六","chapternum":16,"charstyle":"古體詩","title":"古興","titledesc":"","collection":"","collectiondesc":"","poemindex":109,"author":"常建","content":"轆轤井上雙梧桐，飛鳥銜花日將没。\n深閨女兒莫愁年，玉指泠泠怨金碧。\n石榴裠裾蛺蝶飛，見人不語顰蛾眉。\n青絲素絲紅緑絲，織成錦衾當為誰。\n"},{"id":58740,"chapter":"卷十六","chapternum":16,"charstyle":"近體詩","title":"送陸擢","titledesc":"","collection":"","collectiondesc":"","poemindex":110,"author":"常建","content":"聖代多才俊，陸生何考槃。\n南山高松樹，不合空摧殘。\n九月湖上别，北風秋雨寒。\n殷勤歎孤鳯，早食金琅玕。\n"},{"id":58741,"chapter":"卷十六","chapternum":16,"charstyle":"近體詩","title":"送李十一尉臨谿","titledesc":"","collection":"","collectiondesc":"","poemindex":111,"author":"常建","content":"泠泠花下琴，君唱渡江吟。\n天際一帆影，預懸離别心。\n以言神仙尉，因致瑤華音。\n回軫撫商調，越谿澄碧林。\n"},{"id":58742,"chapter":"卷十六","chapternum":16,"charstyle":"近體詩","title":"宿王昌齡隱居","titledesc":"","collection":"","collectiondesc":"","poemindex":112,"author":"常建","content":"清谿深不測，隱處惟孤雲。\n松際露㣲月，清光猶為君。\n茅亭宿花影，藥院滋苔紋。\n余亦謝時去，西山鸞鶴羣。\n"},{"id":58743,"chapter":"卷十六","chapternum":16,"charstyle":"近體詩","title":"題破山寺後院","titledesc":"","collection":"","collectiondesc":"","poemindex":113,"author":"常建","content":"清晨入古寺，初日照高林。\n竹徑通幽處，禪房花木深。\n山光悦鳥性，潭影空人心。\n萬籟此俱寂，但餘鐘磬音〈歐陽永叔云吾嘗愛建竹逕通幽處禪房花木深欲效其語作一聮久不可得始知造意者為難工也來青州得一山齋不意平生想見而不能道以言者乃為已有於是益欲希其髣髴竟爾莫獲一言〉。\n"},{"id":58744,"chapter":"卷十六","chapternum":16,"charstyle":"近體詩","title":"江行","titledesc":"","collection":"","collectiondesc":"","poemindex":114,"author":"常建","content":"平湖四無際，此夜泛孤舟。\n明月異方意，吳歌令客愁。\n鄉園碧雲外，兄弟渌江頭。\n萬里無歸信，傷心看斗牛。\n"},{"id":58745,"chapter":"卷十六","chapternum":16,"charstyle":"近體詩","title":"塞下曲","titledesc":"","collection":"","collectiondesc":"","poemindex":115,"author":"常建","content":"玉帛朝回望帝鄉，烏孫歸去不稱王。\n天涯靜處無征戰，兵氣銷為日月光。\n"},{"id":58746,"chapter":"卷十六","chapternum":16,"charstyle":"近體詩","title":"塞下曲","titledesc":"","collection":"","collectiondesc":"","poemindex":116,"author":"常建","content":"北海陰風動地來，明君祠上望龍堆。\n髑髏皆是長城卒，日暮沙場飛作灰。\n"},{"id":58747,"chapter":"卷十六","chapternum":16,"charstyle":"近體詩","title":"送宇文六","titledesc":"","collection":"","collectiondesc":"","poemindex":117,"author":"常建","content":"花映垂楊漢水清，㣲風林裏一枝輕。\n即今江北還如此，愁殺江南離别情。\n"},{"id":58748,"chapter":"卷十六","chapternum":16,"charstyle":"近體詩","title":"三日尋李九莊","titledesc":"","collection":"","collectiondesc":"","poemindex":118,"author":"常建","content":"雨歇楊林東渡頭，永和三月盪輕舟。\n故人家在桃花岸，直到門前谿水流。\n"},{"id":58749,"chapter":"卷十六","chapternum":16,"charstyle":"古體詩","title":"山下晩晴","titledesc":"","collection":"","collectiondesc":"","poemindex":119,"author":"崔曙","content":"寥寥逺天淨，谿路何空濛。\n斜光照疎雨，秋氣生白虹。\n雲盡山色暝，蕭條西北風。\n故林歸宿處，一葉下梧桐。\n"},{"id":58750,"chapter":"卷十六","chapternum":16,"charstyle":"古體詩","title":"潁陽東谿懷古","titledesc":"","collection":"","collectiondesc":"","poemindex":120,"author":"崔曙","content":"靈谿氛霧歇，皎鏡清心顔。\n空色不映水，秋聲多在山。\n世人久疎曠，萬物皆自閒。\n白鷺寒更浴，孤雲晴未還。\n昔時讓王者，此地閉玄闗。\n無以躡高步，凄涼岑壑間。\n"},{"id":58751,"chapter":"卷十六","chapternum":16,"charstyle":"古體詩","title":"早發交崖山還太室作","titledesc":"","collection":"","collectiondesc":"","poemindex":121,"author":"崔曙","content":"東林氣㣲白寒鳥忽髙翔吾亦自兹去北山歸草堂仲冬正三五日月遙相望肅肅過潁上曨曨辨少陽川氷生積雪野火出枯桑獨徃路難盡窮陰人易傷傷此無衣客如何蒙雨霜"},{"id":58752,"chapter":"卷十六","chapternum":16,"charstyle":"古體詩","title":"嵩山尋馮鍊師不遇","titledesc":"","collection":"","collectiondesc":"","poemindex":122,"author":"崔曙","content":"青溪訪道凌煙曙，王子仙成巳飛去。\n更值空山雷雨時，雲林薄暮歸何處。\n"},{"id":58753,"chapter":"卷十六","chapternum":16,"charstyle":"近體詩","title":"奉試明堂火珠","titledesc":"","collection":"","collectiondesc":"","poemindex":123,"author":"崔曙","content":"正位開重屋，凌空出火珠。\n夜來雙月滿，曙後一星孤。\n天淨光難滅，雲生望欲無。\n遙知太平代，國寶在名都〈曙以是詩得名明年卒惟一女名星星始悟其䜟也〉。\n"},{"id":58754,"chapter":"卷十六","chapternum":16,"charstyle":"近體詩","title":"緱山廟","titledesc":"","collection":"","collectiondesc":"","poemindex":124,"author":"崔曙","content":"遺廟宿陰隂，孤峯映緑林。\n步隨仙路逺，意入道門深。\n澗水流年月，山雲變古今。\n祗聞風竹裏，猶有鳯笙音。\n"},{"id":58755,"chapter":"卷十六","chapternum":16,"charstyle":"近體詩","title":"途中晩發","titledesc":"","collection":"","collectiondesc":"","poemindex":125,"author":"崔曙","content":"晩霽長風裏，勞歌赴逺期。\n雲輕歸海疾，月滿下山遲。\n旅望因高盡，鄉心遇物悲。\n故林遙不見，况在落花時。\n"},{"id":58756,"chapter":"卷十六","chapternum":16,"charstyle":"近體詩","title":"九日登望仙臺仍呈劉明府容","titledesc":"","collection":"","collectiondesc":"","poemindex":126,"author":"崔曙","content":"漢文皇帝有高臺，此日登臨曙色開。\n三晉雲山皆北向，二陵風雨自東來。\n闗門令尹誰能識，河上仙人去不回。\n且欲近尋彭澤宰，陶然共醉菊花杯。\n"}]