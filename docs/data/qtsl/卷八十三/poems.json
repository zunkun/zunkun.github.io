[{"author":"司空圖","charstyle":"古體詩","id":65089,"chapter":"卷八十三","chapternum":83,"title":"感時","titledesc":"","content":"好鳥無惡聲仁獸肯狂噬寧敎鸚鵡啞不遣麒麟吠人人語與黙唯觀利與勢受毁亦自遭掩謗終失計","collection":"","collectiondesc":"","poemindex":1},{"author":"司空圖","charstyle":"古體詩","id":65090,"chapter":"卷八十三","chapternum":83,"title":"秋思","titledesc":"","content":"身病時亦危逢秋多慟哭風波一搖蕩天地㡬翻覆孤螢出荒池落葉穿破屋勢利長草草何人訪幽獨","collection":"","collectiondesc":"","poemindex":2},{"author":"司空圖","charstyle":"古體詩","id":65091,"chapter":"卷八十三","chapternum":83,"title":"短歌行","titledesc":"","content":"烏飛飛兔蹶蹶朝來暮去催時節女蝸只解補青天不解煎膠粘日月","collection":"","collectiondesc":"","poemindex":3},{"author":"司空圖","charstyle":"古體詩","id":65092,"chapter":"卷八十三","chapternum":83,"title":"馮燕歌","titledesc":"","content":"魏中義士有馮燕遊俠幽并最少年避讎偶作滑臺客嘶風躍馬來翩翩此時恰遇鶯花月堤上軒車晝不絶兩面髙樓語笑聲指㸃行人情暗結擲果潘郎誰不慕朱門别見紅妝露故故推門掩不開似敎歐軋傳言語馮生敲鐙袖籠鞭半拂垂楊半惹烟樹間春鳥知人意的的心期暗與傳傳道張嬰偏嗜酒從此香閨為我有梁間客燕正相欺屋上鳴鳩空自鬭嬰歸醉臥非讎汝豈知負過人懷懼燕依户扇欲潛逃巾在枕傍指令取誰言狠戾心能忍待我情深情不隠囘身本謂取巾難倒柄方知授霜刃馮君撫劒即遲疑自顧平生心不欺爾能負彼必相負假手他人復在誰窻間紅艷猶可掬熟視花鈿情不足唯將大義斷胷襟粉頸初囘如切玉鳳凰釵碎各分飛怨魄嬌魂何處追〈集作歸〉凌波如喚遊金谷羞彼揶揄淚滿衣新人藏匿舊人起白晝喧呼駭鄰里誣執張嬰不自明貴免生前遭考捶官將赴市擁紅塵掉臂人來擗看人傳聲莫遣有寃濫盜殺嬰家即我身初聞僚吏飜疑歎呵叱風狂詞不變縲囚解縛猶自疑疑是夢中方脱免未死勸君莫浪言臨危不顧始知難已為不平能割愛更將身命救深寃白馬賢侯賈相公長懸金帛募才雄拜章請贖馮燕罪千古山河激義風黃河東注無時歇注盡波瀾名不滅為感詞人沈下賢長歌更與分明説此君精爽知猶在長與人間留炯誡鑄作金燕香作堆焚香酬酒聽歌來〈沈下賢馮燕傳云燕魏人少以意氣任俠為擊毬鬭雞戯魏氏有鬭者燕往搏殺不平遂匿亡滑時相國賈公躭在滑能燕才留軍中他日行里中見户傍婦人色甚冶使人熟其意遂室焉其夫滑將張嬰也㑹嬰從其類飲燕伺間偃寢中拒户嬰還妻開户納嬰以裾蔽燕燕卑脊步就蔽轉匿户扇後而巾墮枕下與佩刀近嬰醉且瞑燕指巾令其妻取妻取刀授燕燕熟視斷其妻頸持巾去明旦嬰起見妻死愕然嬰鄰以為嬰殺之縛以吿其妻黨共持白不能言收繫强伏其辜將就市看者圍面千餘人有一人排看者呼曰無令不辜死者吾竊其妻而又殺之當繋我吏執之乃燕也與見賈公公以狀聞請歸其印以贖燕死上義之下詔凡滑城死罪皆免 麗情集以此歌為沈下賢作注文苑英華者誤採之下賢有其傳未嘗作歌也集可考〉","collection":"","collectiondesc":"","poemindex":4},{"author":"司空圖","charstyle":"近體詩","id":65093,"chapter":"卷八十三","chapternum":83,"title":"早春","titledesc":"","content":"傷懐同客處病眼即花朝草嫩侵沙長冰輕著雨銷風光知可愛容髮不相饒早晚丹丘伴飛書肯見招","collection":"","collectiondesc":"","poemindex":5},{"author":"司空圖","charstyle":"近體詩","id":65094,"chapter":"卷八十三","chapternum":83,"title":"塞上","titledesc":"","content":"萬里隋城在〈隋大業三年築長城〉三邊虜氣衰沙填孤障角燒斷故闗碑馬色經寒慘雕聲帶晚悲〈本集作飢〉將軍正閒暇留客換歌辭","collection":"","collectiondesc":"","poemindex":6},{"author":"司空圖","charstyle":"近體詩","id":65095,"chapter":"卷八十三","chapternum":83,"title":"江行","titledesc":"","content":"地濶分吳塞楓高映楚天迴〈一作曲〉塘春盡雨方響夜深船行紀添新夢羇愁甚往年何時京洛路馬上見人烟","collection":"","collectiondesc":"","poemindex":7},{"author":"司空圖","charstyle":"近體詩","id":65096,"chapter":"卷八十三","chapternum":83,"title":"下方","titledesc":"","content":"三十年來往中間京洛塵倦行今白首歸臥已清神坡暖冬生〈一作抽〉筍松涼夏健人更慚徴詔起避世跡非眞","collection":"","collectiondesc":"","poemindex":8},{"author":"司空圖","charstyle":"近體詩","id":65097,"chapter":"卷八十三","chapternum":83,"title":"下方","titledesc":"","content":"昏旦松軒下怡然對一瓢雨微吟足思花落夢無憀細事當棋遣衰容喜鏡饒溪僧有深趣書至又相邀","collection":"","collectiondesc":"","poemindex":9},{"author":"司空圖","charstyle":"近體詩","id":65098,"chapter":"卷八十三","chapternum":83,"title":"月下留丹竈〈有序〉","titledesc":"詩題五字乃真仙之詞也邵陽某縣人或聞其山實異齋禱積稔果有蹈空而至者涉筆附楹久之乃罷去既而熟視木文則字皆隱起成列矣某年中亷帥上聞且命鑱其逸跡藏於郡廨其後為刺史李岫所得今傳於君孫豈精契之所感致耶光啟三年秋八月既望愚獲覩於王官别業噫跡雖顯奇道必體正故為物怪之所中者見之莫不洗然欲蓋其事目撃可數也吾知挾邪佞以冒進者亦當膽慄自廢豈俟圖鼎燬犀而後辨奸妖之詭態哉綴之全篇以志誠敬且期自警泗水司空氏記","content":"月下留丹竈壇邊樹羽衣異香人不覺殘夜鶴分飛朝㑹初元盛蓬瀛舊侣稀瑤函真跡在妖魅敢揚威","collection":"","collectiondesc":"","poemindex":10},{"author":"司空圖","charstyle":"近體詩","id":65099,"chapter":"卷八十三","chapternum":83,"title":"長安贈王沄","titledesc":"","content":"正下搜賢詔多君獨避名客來當意愜花發遇歌成樂地留高趣權門讓後生東風閒小駟園外好同行","collection":"","collectiondesc":"","poemindex":11},{"author":"司空圖","charstyle":"近體詩","id":65100,"chapter":"卷八十三","chapternum":83,"title":"僧舎貽友人","titledesc":"","content":"笑破人間事吾徒莫自欺解吟僧亦俗愛舞鶴終卑竹上題幽夢溪邊約敵碁舊山歸有阻不是故遲遲","collection":"","collectiondesc":"","poemindex":12},{"author":"司空圖","charstyle":"近體詩","id":65101,"chapter":"卷八十三","chapternum":83,"title":"贈圓昉公〈昉蜀僧僖宗幸蜀昉堅免紫衣〉","titledesc":"","content":"天堦讓紫衣冷格鶴猶卑道勝嫌名出身閒覺老遲晚香延宿火寒磬度高枝每説長松寺他年與我期","collection":"","collectiondesc":"","poemindex":13},{"author":"司空圖","charstyle":"近體詩","id":65102,"chapter":"卷八十三","chapternum":83,"title":"寄鄭仁規","titledesc":"","content":"清才鄭小戎標的貴遊中萬里雲無侶三山鶴不籠香和丹地煖晚著綵衣風榮路期經濟唯應在至公","collection":"","collectiondesc":"","poemindex":14},{"author":"司空圖","charstyle":"近體詩","id":65103,"chapter":"卷八十三","chapternum":83,"title":"寄永嘉崔道融","titledesc":"","content":"旅寓雖難定乘閒是勝遊碧雲蕭寺霽紅樹謝村秋戍鼓和潮暗船燈炤島幽詩家多滯此風景似相留","collection":"","collectiondesc":"","poemindex":15},{"author":"司空圖","charstyle":"近體詩","id":65104,"chapter":"卷八十三","chapternum":83,"title":"上陌梯寺懷舊僧","titledesc":"","content":"雲根禪客居皆説舊吾廬松日明金像山風〈一作苔龕〉響木魚依棲應不阻名利本來疎縱有人相問林間懶折書","collection":"","collectiondesc":"","poemindex":16},{"author":"司空圖","charstyle":"近體詩","id":65105,"chapter":"卷八十三","chapternum":83,"title":"華下送文㳙","titledesc":"","content":"郊居謝名利何事最相親漸與論詩久皆知得句新川明虹照雨樹密鳥衝人應念從今去還來嶽下頻","collection":"","collectiondesc":"","poemindex":17},{"author":"司空圖","charstyle":"近體詩","id":65106,"chapter":"卷八十三","chapternum":83,"title":"五十","titledesc":"","content":"閒身事少只題詩五十今來覺𨺗衰清秩偶叨非養望丹方頻試更堪疑髭鬚强染三分折絃管遙聽一半悲漉酒有巾無黍釀負他黃菊滿東籬","collection":"","collectiondesc":"","poemindex":18},{"author":"司空圖","charstyle":"近體詩","id":65107,"chapter":"卷八十三","chapternum":83,"title":"退栖","titledesc":"","content":"宦遊蕭索為無能移住中條最上層得劎乍如添健僕亡書久似憶良朋燕昭不是空憐馬支遁何妨亦愛鷹自致此身繩檢外肯敎世路日兢兢","collection":"","collectiondesc":"","poemindex":19},{"author":"司空圖","charstyle":"近體詩","id":65108,"chapter":"卷八十三","chapternum":83,"title":"華下","titledesc":"","content":"籜冠新帶步池塘逸韻偏宜夏景長扶起緑荷承皁露驚迴白鳥入殘陽久無書去干時貴時有僧來自故鄉不用名山訪眞訣退休便是養生方","collection":"","collectiondesc":"","poemindex":20},{"author":"司空圖","charstyle":"近體詩","id":65109,"chapter":"卷八十三","chapternum":83,"title":"浙川","titledesc":"","content":"華下支離已隔河又來此地避干戈山田漸廣猿頻到村舎新添燕亦多丹桂石壇宜並長秦雲楚雨暗相和兒童栗熟迷新逕歸去仍隨牧䜿歌","collection":"","collectiondesc":"","poemindex":21},{"author":"司空圖","charstyle":"近體詩","id":65110,"chapter":"卷八十三","chapternum":83,"title":"浙川","titledesc":"","content":"西北鄉闗近帝京烟塵一片正傷情愁看地色連空色静聽歌聲似哭聲紅蓼遮村人不見青山繞檻路難平從敎烟櫂更南去休向津頭問去程","collection":"","collectiondesc":"","poemindex":22},{"author":"司空圖","charstyle":"近體詩","id":65111,"chapter":"卷八十三","chapternum":83,"title":"書懷","titledesc":"","content":"病來猶强引雛行力上東原欲試耕㡬處馬嘶春麥長一川人喜雪峯晴閒知有味心難肯道貴謀安迹易平陶令若能兼不飲無絃琴亦是沽名","collection":"","collectiondesc":"","poemindex":23},{"author":"司空圖","charstyle":"近體詩","id":65112,"chapter":"卷八十三","chapternum":83,"title":"丁未歳歸王官谷有作","titledesc":"","content":"家山牢落戰塵西匹馬偷歸路已迷塚上卷旗人簇立花邊移寨鳥驚啼本來薄俗輕文字却致中原動鼓鼙時取一壺閒日月長歌深入武陵溪","collection":"","collectiondesc":"","poemindex":24},{"author":"司空圖","charstyle":"近體詩","id":65113,"chapter":"卷八十三","chapternum":83,"title":"歸王官次年作","titledesc":"","content":"亂後燒殘滿〈一作數〉架書峰前猶自戀吾廬忘機漸喜逢人少覽鏡空憐待鶴疎孤嶼池痕春漲滿小欄花韻午晴初酣歌自適逃名久不必門多長者車","collection":"","collectiondesc":"","poemindex":25},{"author":"司空圖","charstyle":"近體詩","id":65114,"chapter":"卷八十三","chapternum":83,"title":"丁已重陽","titledesc":"","content":"重陽未到已登臨探得黃花且獨斟客舎喜逢連日雨家鄉似響隔河砧亂來已失耕桑計病後休論濟活心自賀逢時能自棄歸鞭唯拍馬韉吟","collection":"","collectiondesc":"","poemindex":26},{"author":"司空圖","charstyle":"近體詩","id":65115,"chapter":"卷八十三","chapternum":83,"title":"重陽山居","titledesc":"","content":"詩人自古恨難窮暮節登臨且喜同四望交親〈一作四座賓朋〉兵亂後一川風物笛聲中菊殘深處迴幽蝶陂動晴光下早鴻明日更期來此醉不堪寂寞對衰翁","collection":"","collectiondesc":"","poemindex":27},{"author":"司空圖","charstyle":"近體詩","id":65116,"chapter":"卷八十三","chapternum":83,"title":"山中","titledesc":"","content":"全家與我戀孤岑蹋得蒼苔一徑深逃難人多分隟地放生鹿大出寒林名應不朽輕仙骨理到忘機近佛心昨夜前溪驟雷雨晚晴獨步數峰吟","collection":"","collectiondesc":"","poemindex":28},{"author":"司空圖","charstyle":"近體詩","id":65117,"chapter":"卷八十三","chapternum":83,"title":"喜王駕小儀重陽相訪","titledesc":"","content":"白菊初開臥内明聞君相訪病身輕樽前且撥傷心事谿上還隨覓句行幽鶴傍人疑舊識殘蟬向日噪新晴擬將寂寞同留住且勸康時立大名","collection":"","collectiondesc":"","poemindex":29},{"author":"司空圖","charstyle":"近體詩","id":65118,"chapter":"卷八十三","chapternum":83,"title":"樂府","titledesc":"","content":"寶馬跋塵光雙馳照路傍喧傳報戚里明日幸長楊","collection":"","collectiondesc":"","poemindex":30},{"author":"司空圖","charstyle":"近體詩","id":65119,"chapter":"卷八十三","chapternum":83,"title":"即事","titledesc":"","content":"茶爽添詩句天清瑩道心只留鶴一隻此外是空林","collection":"","collectiondesc":"","poemindex":31},{"author":"司空圖","charstyle":"近體詩","id":65120,"chapter":"卷八十三","chapternum":83,"title":"漫書","titledesc":"","content":"剩欲逢花折須𢬵冒雨頻晴明開漸少莫怕濕新巾","collection":"","collectiondesc":"","poemindex":32},{"author":"司空圖","charstyle":"近體詩","id":65121,"chapter":"卷八十三","chapternum":83,"title":"偶書","titledesc":"","content":"蜀妓輕成妙吳娃狎共纖晚妝留拜月卷上水精簾","collection":"","collectiondesc":"","poemindex":33},{"author":"司空圖","charstyle":"近體詩","id":65122,"chapter":"卷八十三","chapternum":83,"title":"漫題","titledesc":"","content":"亂後他鄉節燒殘故國春自憐垂白首猶伴踏青人","collection":"","collectiondesc":"","poemindex":34},{"author":"司空圖","charstyle":"近體詩","id":65123,"chapter":"卷八十三","chapternum":83,"title":"漫題","titledesc":"","content":"齒落傷情久心驚健忘頻蝸廬經歳客蠶市異鄉人","collection":"","collectiondesc":"","poemindex":35},{"author":"司空圖","charstyle":"近體詩","id":65124,"chapter":"卷八十三","chapternum":83,"title":"退居漫題","titledesc":"","content":"花缺傷難綴鶯喧奈細聽惜春春已晚珍重草青青","collection":"","collectiondesc":"","poemindex":36},{"author":"司空圖","charstyle":"近體詩","id":65125,"chapter":"卷八十三","chapternum":83,"title":"退居漫題","titledesc":"","content":"燕語曽來客花催欲别人莫愁春又過看著又新春","collection":"","collectiondesc":"","poemindex":37},{"author":"司空圖","charstyle":"近體詩","id":65126,"chapter":"卷八十三","chapternum":83,"title":"退居漫題","titledesc":"","content":"身外都無事山中久避喧破巢看乳燕留果待啼猿","collection":"","collectiondesc":"","poemindex":38},{"author":"司空圖","charstyle":"近體詩","id":65127,"chapter":"卷八十三","chapternum":83,"title":"偶題","titledesc":"","content":"水榭花繁處春晴日午前鳥窺臨檻鏡馬過隔牆鞭","collection":"","collectiondesc":"","poemindex":39},{"author":"司空圖","charstyle":"近體詩","id":65128,"chapter":"卷八十三","chapternum":83,"title":"雜題","titledesc":"","content":"孤枕聞鶯起幽懷獨悄然地融春力潤花泛曉光鮮","collection":"","collectiondesc":"","poemindex":40},{"author":"司空圖","charstyle":"近體詩","id":65129,"chapter":"卷八十三","chapternum":83,"title":"雜題","titledesc":"","content":"樓帶猿吟迥庭容鶴舞寛曬書因閱畫封藥偶和丹","collection":"","collectiondesc":"","poemindex":41},{"author":"司空圖","charstyle":"近體詩","id":65130,"chapter":"卷八十三","chapternum":83,"title":"雜題","titledesc":"","content":"驛步隄縈閣軍城鼓振橋鷗和湖雁下雪隔嶺梅飄","collection":"","collectiondesc":"","poemindex":42},{"author":"司空圖","charstyle":"近體詩","id":65131,"chapter":"卷八十三","chapternum":83,"title":"雜題","titledesc":"","content":"舴艋猿偷上蜻蜓燕競飛樵香燒桂子苔濕挂莎衣","collection":"","collectiondesc":"","poemindex":43},{"author":"司空圖","charstyle":"近體詩","id":65132,"chapter":"卷八十三","chapternum":83,"title":"雜題","titledesc":"","content":"溪漲漁家近烟收鳥道高松花飄可惜睡裏灑離騷","collection":"","collectiondesc":"","poemindex":44},{"author":"司空圖","charstyle":"近體詩","id":65133,"chapter":"卷八十三","chapternum":83,"title":"即事","titledesc":"","content":"宿雨川原霽憑高景物新陂痕侵牧馬雲影帶耕人","collection":"","collectiondesc":"","poemindex":45},{"author":"司空圖","charstyle":"近體詩","id":65134,"chapter":"卷八十三","chapternum":83,"title":"即事","titledesc":"","content":"十年身隠地一雨太平心匣澁休看劒窗明復上琴","collection":"","collectiondesc":"","poemindex":46},{"author":"司空圖","charstyle":"近體詩","id":65135,"chapter":"卷八十三","chapternum":83,"title":"即事","titledesc":"","content":"衰鬢閒生少丹梯望覺危松須依石長鶴不傍人卑","collection":"","collectiondesc":"","poemindex":47},{"author":"司空圖","charstyle":"近體詩","id":65136,"chapter":"卷八十三","chapternum":83,"title":"即事","titledesc":"","content":"林鳥頻窺静家人亦笑慵舊居留穩枕歸臥聽秋鐘","collection":"","collectiondesc":"","poemindex":48},{"author":"司空圖","charstyle":"近體詩","id":65137,"chapter":"卷八十三","chapternum":83,"title":"即事","titledesc":"","content":"幽鳥穿籬去鄰翁採藥囘雲從潭底出花向佛前開","collection":"","collectiondesc":"","poemindex":49},{"author":"司空圖","charstyle":"近體詩","id":65138,"chapter":"卷八十三","chapternum":83,"title":"元日","titledesc":"","content":"甲子今重數生涯只自憐殷勤元日日欹午又明年","collection":"","collectiondesc":"","poemindex":50},{"author":"司空圖","charstyle":"近體詩","id":65139,"chapter":"卷八十三","chapternum":83,"title":"中秋","titledesc":"","content":"閒吟秋景外萬事覺悠悠此夜若無月一年虚過秋","collection":"","collectiondesc":"","poemindex":51},{"author":"司空圖","charstyle":"近體詩","id":65140,"chapter":"卷八十三","chapternum":83,"title":"獨坐","titledesc":"","content":"幽徑入桑麻隖西逢一家編籬薪帶繭補屋草和花","collection":"","collectiondesc":"","poemindex":52},{"author":"司空圖","charstyle":"近體詩","id":65141,"chapter":"卷八十三","chapternum":83,"title":"獨望","titledesc":"","content":"綠樹連村暗黃花入麥稀逺陂春早滲猶有水禽飛","collection":"","collectiondesc":"","poemindex":53},{"author":"司空圖","charstyle":"近體詩","id":65142,"chapter":"卷八十三","chapternum":83,"title":"秦闗","titledesc":"","content":"形勝今雖在荒涼恨不窮虎狼秦國破狐兔漢陵空","collection":"","collectiondesc":"","poemindex":54},{"author":"司空圖","charstyle":"近體詩","id":65143,"chapter":"卷八十三","chapternum":83,"title":"樂府","titledesc":"","content":"五更窗下簇妝臺已怕堂前阿母催滿鴨香薰鸚鵡睡隔簾燈照牡丹開","collection":"","collectiondesc":"","poemindex":55},{"author":"司空圖","charstyle":"近體詩","id":65144,"chapter":"卷八十三","chapternum":83,"title":"楊栁枝壽盃詞","titledesc":"","content":"臺城細仗曉初移詔賜千官禊飲時綠帳逺籠清珮響更曛晴日上龍旗","collection":"","collectiondesc":"","poemindex":56},{"author":"司空圖","charstyle":"近體詩","id":65145,"chapter":"卷八十三","chapternum":83,"title":"楊栁枝壽盃詞","titledesc":"","content":"桃源仙子不須誇聞道惟栽一片花何似浣沙溪畔住綠隂相間兩三家","collection":"","collectiondesc":"","poemindex":57},{"author":"司空圖","charstyle":"近體詩","id":65146,"chapter":"卷八十三","chapternum":83,"title":"楊栁枝壽盃詞","titledesc":"","content":"偶然樓上捲珠簾往往長條拂枕函恰值小娥初學舞擬偷金縷押春衫","collection":"","collectiondesc":"","poemindex":58},{"author":"司空圖","charstyle":"近體詩","id":65147,"chapter":"卷八十三","chapternum":83,"title":"楊栁枝壽盃詞","titledesc":"","content":"絮惹輕枝雪未飄小溪烟束帶危橋鄰家女伴頻攀折不覺囘身罥翠翹","collection":"","collectiondesc":"","poemindex":59},{"author":"司空圖","charstyle":"近體詩","id":65148,"chapter":"卷八十三","chapternum":83,"title":"楊栁枝壽盃詞","titledesc":"","content":"處處縈空百萬枝一枝枝好更題詩隔城逺岫招行客便與朱樓當酒旗","collection":"","collectiondesc":"","poemindex":60},{"author":"司空圖","charstyle":"近體詩","id":65149,"chapter":"卷八十三","chapternum":83,"title":"楊栁枝壽盃詞","titledesc":"","content":"日暖津頭絮已飛看看還是送春歸莫言萬緒牽愁思緝取長繩繫落暉","collection":"","collectiondesc":"","poemindex":61},{"author":"司空圖","charstyle":"近體詩","id":65150,"chapter":"卷八十三","chapternum":83,"title":"浪淘沙","titledesc":"","content":"不必長漂玉洞花曲中偏愛浪淘沙黃河却勝天河水萬里縈紆入漢家","collection":"","collectiondesc":"","poemindex":62},{"author":"司空圖","charstyle":"近體詩","id":65151,"chapter":"卷八十三","chapternum":83,"title":"遊仙","titledesc":"","content":"蛾睂新畫覺嬋娟鬭走將花阿母邊仙曲敎成慵不理玉階相簇打金錢","collection":"","collectiondesc":"","poemindex":63},{"author":"司空圖","charstyle":"近體詩","id":65152,"chapter":"卷八十三","chapternum":83,"title":"遊仙","titledesc":"","content":"劉郎相約事難諧雨散雲飛自此乖月姊殷勤留不住碧空遺下水晶釵","collection":"","collectiondesc":"","poemindex":64},{"author":"司空圖","charstyle":"近體詩","id":65153,"chapter":"卷八十三","chapternum":83,"title":"漫書","titledesc":"","content":"長擬求閒未得閒又勞行役出秦闗逢人漸覺鄉音異却恨鶯聲似故山","collection":"","collectiondesc":"","poemindex":65},{"author":"司空圖","charstyle":"近體詩","id":65154,"chapter":"卷八十三","chapternum":83,"title":"漫書","titledesc":"","content":"溪邊隨事有桑麻盡日山程十數家莫怪行人頻悵望杜鵑不是故鄉花","collection":"","collectiondesc":"","poemindex":66},{"author":"司空圖","charstyle":"近體詩","id":65155,"chapter":"卷八十三","chapternum":83,"title":"偶書","titledesc":"","content":"情知了得未如僧客處高樓莫强登鶯也解啼花也發不闗心事最堪憎","collection":"","collectiondesc":"","poemindex":67},{"author":"司空圖","charstyle":"近體詩","id":65156,"chapter":"卷八十三","chapternum":83,"title":"狂題","titledesc":"","content":"昨日流鶯今日蟬起來又是夕陽天六龍飛轡常相窘更忍乘危自著鞭","collection":"","collectiondesc":"","poemindex":68},{"author":"司空圖","charstyle":"近體詩","id":65157,"chapter":"卷八十三","chapternum":83,"title":"南北史感遇","titledesc":"","content":"雨淋麟閣名臣畫雪臥龍庭猛將碑不用黃金鑄侯印盡輸公子買蛾睂","collection":"","collectiondesc":"","poemindex":69},{"author":"司空圖","charstyle":"近體詩","id":65158,"chapter":"卷八十三","chapternum":83,"title":"南北史感遇","titledesc":"","content":"漢世頻封萬户侯雲臺空峻謝風流江南不有名儒相齒冷中原笑未休","collection":"","collectiondesc":"","poemindex":70},{"author":"司空圖","charstyle":"近體詩","id":65159,"chapter":"卷八十三","chapternum":83,"title":"南北史感遇","titledesc":"","content":"行樂最宜連夜景太平方覺有春風千金盡把酬歌舞猶勝三邊賞戰功","collection":"","collectiondesc":"","poemindex":71},{"author":"司空圖","charstyle":"近體詩","id":65160,"chapter":"卷八十三","chapternum":83,"title":"南北史感遇","titledesc":"","content":"桃芳李艷年年發羌管蠻弦處處多海上應無三島路人間唯有一聲歌","collection":"","collectiondesc":"","poemindex":72},{"author":"司空圖","charstyle":"近體詩","id":65161,"chapter":"卷八十三","chapternum":83,"title":"南北史感遇","titledesc":"","content":"佳人自折一枝紅把唱新詞曲未終惟向眼前憐易落不如抛擲任春風","collection":"","collectiondesc":"","poemindex":73},{"author":"司空圖","charstyle":"近體詩","id":65162,"chapter":"卷八十三","chapternum":83,"title":"華嶽廟裴晉公題名","titledesc":"","content":"嶽前大隊赴淮西從此中原息鼓〈一作戰〉鼙石闕莫敎苔蘚上分明認取晉公題","collection":"","collectiondesc":"","poemindex":74},{"author":"司空圖","charstyle":"近體詩","id":65163,"chapter":"卷八十三","chapternum":83,"title":"雨中","titledesc":"","content":"維摩居士陶居士盡說高情未足誇簷外蓮峰階下菊碧蓮黃菊是吾家","collection":"","collectiondesc":"","poemindex":75},{"author":"司空圖","charstyle":"近體詩","id":65164,"chapter":"卷八十三","chapternum":83,"title":"山中","titledesc":"","content":"凡鳥愛喧人静處閒雲似妬月明時世間萬事非吾事只愧秋來未有詩","collection":"","collectiondesc":"","poemindex":76},{"author":"司空圖","charstyle":"近體詩","id":65165,"chapter":"卷八十三","chapternum":83,"title":"王官","titledesc":"","content":"風荷似醉和花舞沙鳥無情伴客閒總是此中皆有恨更堪微雨半遮山","collection":"","collectiondesc":"","poemindex":77},{"author":"司空圖","charstyle":"近體詩","id":65166,"chapter":"卷八十三","chapternum":83,"title":"王官","titledesc":"","content":"荷塘煙罩小齋虚景物皆宜入畫圖盡日無人只高臥一雙白鳥隔紗㡡","collection":"","collectiondesc":"","poemindex":78},{"author":"司空圖","charstyle":"近體詩","id":65167,"chapter":"卷八十三","chapternum":83,"title":"修史亭〈圖山居記曰中條五老峯頗勝㑹昌毁佛宮因為我有本名王官谷易之禎貺溪乃刻大悲像搆亭其右曰擬綸志其所著也擬綸之右亭曰修史朂所職也〉","titledesc":"","content":"山前鄰叟去紛紛獨强衰羸愛杜門漸覺一家看冷落地爐生火自温存","collection":"","collectiondesc":"","poemindex":79},{"author":"司空圖","charstyle":"近體詩","id":65168,"chapter":"卷八十三","chapternum":83,"title":"修史亭〈圖山居記曰中條五老峯頗勝㑹昌毁佛宮因為我有本名王官谷易之禎貺溪乃刻大悲像搆亭其右曰擬綸志其所著也擬綸之右亭曰修史朂所職也〉","titledesc":"","content":"甘心七十且酣歌自筭平生幸已多不似香山白居士晚將心事著禪魔","collection":"","collectiondesc":"","poemindex":80},{"author":"司空圖","charstyle":"近體詩","id":65169,"chapter":"卷八十三","chapternum":83,"title":"修史亭〈圖山居記曰中條五老峯頗勝㑹昌毁佛宮因為我有本名王官谷易之禎貺溪乃刻大悲像搆亭其右曰擬綸志其所著也擬綸之右亭曰修史朂所職也〉","titledesc":"","content":"烏紗巾上是青天檢束酬知四十年誰料平生臂鷹手挑燈自送佛前錢〈按北夢瑣言云圖為王凝所知後分司又為舊相盧攜所知故云〉","collection":"","collectiondesc":"","poemindex":81},{"author":"司空圖","charstyle":"近體詩","id":65170,"chapter":"卷八十三","chapternum":83,"title":"贈日東鑒禪師〈一作鄭谷〉","titledesc":"","content":"故國無心度〈一作渡〉海潮老禪方丈倚中條夜深雨絶松堂静一㸃飛〈一作山〉螢照寂寥","collection":"","collectiondesc":"","poemindex":82},{"author":"司空圖","charstyle":"近體詩","id":65171,"chapter":"卷八十三","chapternum":83,"title":"汴栁半枯因悲栁中隱","titledesc":"","content":"行人莫歎前朝樹已占河堤㡬百春惆悵題詩栁中隠柳衰猶在自無身","collection":"","collectiondesc":"","poemindex":83},{"author":"司空圖","charstyle":"近體詩","id":65172,"chapter":"卷八十三","chapternum":83,"title":"歌","titledesc":"","content":"處處亭臺只壞牆軍營人學内人妝太平故事因君唱馬上曽聽隔敎坊","collection":"","collectiondesc":"","poemindex":84},{"author":"司空圖","charstyle":"近體詩","id":65173,"chapter":"卷八十三","chapternum":83,"title":"歌者","titledesc":"","content":"不似新聲唱亦新旋調玉管旋生春愁腸隔斷珠簾外只為今宵共聽人","collection":"","collectiondesc":"","poemindex":85},{"author":"司空圖","charstyle":"近體詩","id":65174,"chapter":"卷八十三","chapternum":83,"title":"歌者","titledesc":"","content":"五栁先生自識微無言共笑手空揮胷中免被風波撓〈音繞〉肯為螳螂動殺機","collection":"","collectiondesc":"","poemindex":86},{"author":"司空圖","charstyle":"近體詩","id":65175,"chapter":"卷八十三","chapternum":83,"title":"故鄉杏花","titledesc":"","content":"寄花寄酒喜新開左把花枝右把杯欲問花枝與杯酒故人何得不同來","collection":"","collectiondesc":"","poemindex":87},{"author":"司空圖","charstyle":"近體詩","id":65176,"chapter":"卷八十三","chapternum":83,"title":"力疾山下呉村看杏花","titledesc":"","content":"浮世榮枯總不知且憂花陣被風欺儂家自有麒麟閣第一功名只賞詩","collection":"","collectiondesc":"","poemindex":88},{"author":"司空圖","charstyle":"近體詩","id":65177,"chapter":"卷八十三","chapternum":83,"title":"力疾山下呉村看杏花","titledesc":"","content":"近來桃李半燒枯歸臥鄉園只老夫莫筭明年人在否不知花得更開無","collection":"","collectiondesc":"","poemindex":89},{"author":"司空圖","charstyle":"近體詩","id":65178,"chapter":"卷八十三","chapternum":83,"title":"白菊","titledesc":"","content":"登高可羨少年塲白菊堆邊鬢似霜益筭更希沾上藥今朝第七十重陽","collection":"","collectiondesc":"","poemindex":90},{"author":"司空圖","charstyle":"近體詩","id":65179,"chapter":"卷八十三","chapternum":83,"title":"白菊","titledesc":"","content":"黃昏寒立更披襟露浥清香悅道心却笑誰家扃繡户正薫龍麝暖鴛衾","collection":"","collectiondesc":"","poemindex":91},{"author":"許棠","charstyle":"近體詩","id":65180,"chapter":"卷八十三","chapternum":83,"title":"野步","titledesc":"","content":"閒賞步易逺野吟聲自高路無人到跡林有鶴遺毛物外趣都别塵中心枉勞沿溪收墮果坐石喚飢猱","collection":"","collectiondesc":"","poemindex":92},{"author":"許棠","charstyle":"近體詩","id":65181,"chapter":"卷八十三","chapternum":83,"title":"泗上早發","titledesc":"","content":"獨起無人見長河夜泛時平蕪疑自動落月似相隨楚外離空早闗西去已遲漁歌聞不絶却軫洞庭思","collection":"","collectiondesc":"","poemindex":93},{"author":"許棠","charstyle":"近體詩","id":65182,"chapter":"卷八十三","chapternum":83,"title":"過洞庭湖","titledesc":"","content":"驚波常不定半日鬢堪斑四顧疑無地中流忽有山鳥飛應畏墮帆逺却如閒漁父時相引行歌浩𣺌間","collection":"","collectiondesc":"","poemindex":94},{"author":"許棠","charstyle":"近體詩","id":65183,"chapter":"卷八十三","chapternum":83,"title":"雁門闗野望","titledesc":"","content":"高闗閒獨望望久轉愁人紫塞唯多雪胡山不盡春河遙分斷野樹亂起飛塵時見東來騎心知近别秦","collection":"","collectiondesc":"","poemindex":95},{"author":"許棠","charstyle":"近體詩","id":65184,"chapter":"卷八十三","chapternum":83,"title":"新年呈友人","titledesc":"","content":"一月月相似一年年不同清晨窺古鏡旅貌近衰翁處世閒難得闗身事半空浮生能幾許莫惜醉春風","collection":"","collectiondesc":"","poemindex":96},{"author":"許棠","charstyle":"近體詩","id":65185,"chapter":"卷八十三","chapternum":83,"title":"寄盩厔薛能少府","titledesc":"","content":"滿縣唯雲水何曽似近畿曉庭禽集慣寒署吏衙稀氷色封深澗樵聲出翠微時聞迎隠者依舊著山衣","collection":"","collectiondesc":"","poemindex":97},{"author":"許棠","charstyle":"近體詩","id":65186,"chapter":"卷八十三","chapternum":83,"title":"送王侍御赴宣城","titledesc":"","content":"朝囘離九陌島外賞殘春經宿留閒客看雲作主人時清難議隠位重亦甘貧巖洞真仙境應休别臥鄰","collection":"","collectiondesc":"","poemindex":98},{"author":"許棠","charstyle":"近體詩","id":65187,"chapter":"卷八十三","chapternum":83,"title":"洞庭湖","titledesc":"","content":"空江浩蕩景蕭然盡日菰蒲泊釣船青草浪高三月渡綠楊花撲一溪烟情多莫舉傷春目愁極兼無買酒錢猶有漁人數家住不成村落夕陽邊","collection":"","collectiondesc":"","poemindex":99},{"author":"許棠","charstyle":"近體詩","id":65188,"chapter":"卷八十三","chapternum":83,"title":"過分水嶺","titledesc":"","content":"隴山高共鳥行齊瞰險盤空甚躡梯雲勢崩騰時向背水聲嗚咽若東西風兼雨氣吹人面石帶冰稜礙馬蹄此去秦川無别路斷崖窮谷却難迷","collection":"","collectiondesc":"","poemindex":100},{"author":"曹鄴","charstyle":"古體詩","id":65189,"chapter":"卷八十三","chapternum":83,"title":"東武吟","titledesc":"","content":"心如山上虎身若倉中鼠惆悵倚市門無人與之語夜宴李將軍欲望心相許何曽聽我言貪謔邯鄲女獨上黃金臺淒涼淚如雨","collection":"","collectiondesc":"","poemindex":101},{"author":"曹鄴","charstyle":"古體詩","id":65190,"chapter":"卷八十三","chapternum":83,"title":"長相思","titledesc":"","content":"剪妾身上巾贈郎傷妾神郎車不暫停妾貌寧長春青天無停雲滄海無停津遣妾空牀夢夜夜隨車輪","collection":"","collectiondesc":"","poemindex":102},{"author":"曹鄴","charstyle":"古體詩","id":65191,"chapter":"卷八十三","chapternum":83,"title":"薄命妾","titledesc":"","content":"薄命長惻惻出門見南北劉郎馬蹄疾何處去不得淚珠不可收蟲絲不可織知君綠桑下更有新相識","collection":"","collectiondesc":"","poemindex":103},{"author":"曹鄴","charstyle":"古體詩","id":65192,"chapter":"卷八十三","chapternum":83,"title":"代羅敷誚使君","titledesc":"","content":"常言愛嵩山别妾向東京朝來見人説却知在石城未必菖蒲花只向石城生自是使君眼見物皆有情麋鹿同上山蓮藕同在泥莫學天上日朝東暮還西","collection":"","collectiondesc":"","poemindex":104},{"author":"曹鄴","charstyle":"古體詩","id":65193,"chapter":"卷八十三","chapternum":83,"title":"和潘安仁金谷集","titledesc":"","content":"太守龍為馬將軍金作車香飄十里風風下綠珠歌莫怪坐上客歎君庭前花明朝此池館不是石崇家","collection":"","collectiondesc":"","poemindex":105},{"author":"曹鄴","charstyle":"古體詩","id":65194,"chapter":"卷八十三","chapternum":83,"title":"吳宫宴","titledesc":"","content":"吳宫城闕高龍鳯遙相倚四面鏗鼓鐘中央列羅綺春風時一來蘭麝聞數里三度明月落青娥醉不起江頭鐵劒鳴玉座成荒壘適來歌舞處未知身是鬼","collection":"","collectiondesc":"","poemindex":106},{"author":"曹鄴","charstyle":"古體詩","id":65195,"chapter":"卷八十三","chapternum":83,"title":"姑蘇臺","titledesc":"","content":"南宫酒未銷又晏姑蘇臺美人和淚去半夜閶門開相對正歌舞笑中聞鼓鼙星散九重門血流十二街一去成萬古臺空人不囘時聞野田中拾得黃金釵","collection":"","collectiondesc":"","poemindex":107},{"author":"曹鄴","charstyle":"古體詩","id":65196,"chapter":"卷八十三","chapternum":83,"title":"趙城懷古","titledesc":"","content":"邯鄲舊公子騎馬又鳴珂手揮白玉鞭不避五侯車閒愁春日短沽酒入倡家一笑千萬金醉中贈秦蛾如今高原上樹樹白楊花","collection":"","collectiondesc":"","poemindex":108},{"author":"曹鄴","charstyle":"古體詩","id":65197,"chapter":"卷八十三","chapternum":83,"title":"讀李斯傳","titledesc":"","content":"一車致三轂本圖行地速不知駕馭難攀足成顛覆欺暗尚不然欺明當自戮難將一人手掩得天下目不見三尺墳雲陽草空綠","collection":"","collectiondesc":"","poemindex":109},{"author":"曹鄴","charstyle":"古體詩","id":65198,"chapter":"卷八十三","chapternum":83,"title":"四望樓〈樓在洛陽東今廢秦時有貴公子賈虚每自宴其上〉","titledesc":"","content":"背山見樓影應合與山齊座上日已出城中未鳴雞無限燕趙女吹笙上金梯風起洛陽東香過洛陽西公子長夜醉不聞子規啼","collection":"","collectiondesc":"","poemindex":110},{"author":"曹鄴","charstyle":"古體詩","id":65199,"chapter":"卷八十三","chapternum":83,"title":"續幽憤","titledesc":"","content":"繁霜作隂起朱火乘夕發清晝冷無光蘭膏坐銷歇惟公執天憲身是臺中傑一逐楚大夫何人為君雪怱怱鬼方路不許辭雙闕過門似他鄉舉趾如遺轍八月黃草生洪濤入雲熱危魂沒太行客弔空骨節千年瘴江水恨聲流不絶","collection":"","collectiondesc":"","poemindex":111},{"author":"曹鄴","charstyle":"古體詩","id":65200,"chapter":"卷八十三","chapternum":83,"title":"古詞","titledesc":"","content":"高閣礙飛鳥人言是君家經年不歸去愛妾面上花妾面雖有花妾心非女蘿郎妻自不重於妾欲如何","collection":"","collectiondesc":"","poemindex":112},{"author":"曹鄴","charstyle":"古體詩","id":65201,"chapter":"卷八十三","chapternum":83,"title":"霽後作〈齊梁體〉","titledesc":"","content":"新霽辨草木晚塘明衣衿乳燕不歸宿雙雙飛向林微照露花影輕雲浮麥隂無人可招隠盡日登山吟","collection":"","collectiondesc":"","poemindex":113},{"author":"曹鄴","charstyle":"古體詩","id":65202,"chapter":"卷八十三","chapternum":83,"title":"夜坐有懐","titledesc":"","content":"悄悄月出樹東南若微霜愁人不成寐五月夜亦長佳期杳天末骨肉不在旁年華且有恨厥體難久康人言力耕者歳旱亦有糧吾道固如此安得苦倀倀","collection":"","collectiondesc":"","poemindex":114},{"author":"曹鄴","charstyle":"古體詩","id":65203,"chapter":"卷八十三","chapternum":83,"title":"送友人入塞","titledesc":"","content":"亂蓬無根日送子入青塞蒼茫萬里秋如見原野大鳥雀寒不下山川迥相對一馬没黃雲登高望猶在驚風忽然起白日黯已晦如何怨路長出門天之外","collection":"","collectiondesc":"","poemindex":115},{"author":"曹鄴","charstyle":"古體詩","id":65204,"chapter":"卷八十三","chapternum":83,"title":"送厲圖南下第歸澧州","titledesc":"","content":"當春人盡歸我獨無歸計送君自多感不是縁下第君看山上草盡有干雲勢結根既不然何必更掩袂澧水鱸魚賤荆門楊柳細勿為陽艶留此處有月桂言畢尊未乾十二門欲閉佇立望不見登高更留涕吟君别我詩悵望水烟際","collection":"","collectiondesc":"","poemindex":116},{"author":"曹鄴","charstyle":"古體詩","id":65205,"chapter":"卷八十三","chapternum":83,"title":"送進士李殷下第遊汾河","titledesc":"","content":"上國花照地遣君向西征旁人亦有恨况復故人情單車欲行去别酒忽然醒如何今夜夢半作道路程邊士不好禮全家住軍城城中鼓角嚴旅客常夜驚中有左記室逢人眼光明西門未歸者下馬如到京還應一開卷為子心不平慇懃説中抱壯志勿自輕","collection":"","collectiondesc":"","poemindex":117},{"author":"曹鄴","charstyle":"古體詩","id":65206,"chapter":"卷八十三","chapternum":83,"title":"杏園席上同年","titledesc":"","content":"岐路不在天十年行不至一旦公道開青雲在平地枕上數聲鼓衡門已如市白日探得珠不待驪龍睡怱怱出九衢童僕顏色異故衣未及換尚有去年淚晴陽照花影落絮浮野翠對酒時忽驚猶疑夢中事自憐孤飛鳥時接鸞鳯翅永懐共濟心莫起胡越意","collection":"","collectiondesc":"","poemindex":118},{"author":"曹鄴","charstyle":"古體詩","id":65207,"chapter":"卷八十三","chapternum":83,"title":"翠孤至渚宫寄座主相公","titledesc":"","content":"萬里一孤舟春行夏方到骨肉盡單羸沈憂滿懐抱羇孤相對泣性命不相保開户山鼠驚蟲聲亂秋草白菌縁屋生黃蒿擁籬倒對此起長嗟芳年亦須老恩門為宰相出入用天道忽于摧落間收得青松操全家到江陵屋虚風浩浩中腸自相伐日夕如冦盜其下有孤姪其上有孀嫂黃糧賤于土一飯常不飽天斜日光薄地濕蟲叫噪唯恐道忽消形容益枯槁古人於黃雀豈望白環報奉荅恩地恩何慙以誠吿","collection":"","collectiondesc":"","poemindex":119},{"author":"曹鄴","charstyle":"古體詩","id":65208,"chapter":"卷八十三","chapternum":83,"title":"從天平節度使遊平流園","titledesc":"","content":"池塘靜於寺俗事不到眼下馬如在山令人忽疎散明公有高思到此遂長返乘興挈一壺折荷以為盞入竹藤似蛇侵牆水成蘚幽鳥不識人時來拂冠冕沿流路若窮及行路猶逺洞中已云夕洞口天未晚自憐不羈者寫物性常簡翻愁此興多引得嵇康嬾","collection":"","collectiondesc":"","poemindex":120},{"author":"曹鄴","charstyle":"古體詩","id":65209,"chapter":"卷八十三","chapternum":83,"title":"奉命齊州推事畢寄本府尚書","titledesc":"","content":"越鳥棲不定孤飛入齊鄉日暮天欲雨那兼羽翎傷州民言刺史蠧物甚於蝗受命大執法草草是行裝僕隸皆分散單車驛路長四顧無相識奔馳若投荒重門下長鎖樹影空過牆驅囚遶廊屋𧥄𧥄如牛羊獄吏相對語簿書堆滿牀敲枷打鎖聲終日在目旁既捨三山侣來餘五斗糧忍學空城雀潛身入官倉國中天子令頭上白日光曲木用處多不如直為梁恐孤食恩地畫夜心不遑仲夏天氣熱鬢鬚忽成霜社鼠不可灌城狐不易防偶於擒縱間盡得見否臧截斷姦吏舌劈開寃人腸明朝向西望走馬歸汶陽","collection":"","collectiondesc":"","poemindex":121},{"author":"曹鄴","charstyle":"近體詩","id":65210,"chapter":"卷八十三","chapternum":83,"title":"長城下","titledesc":"","content":"逺水猶歸壑征人合憶鄉泣多盈䄂血吟苦滿頭霜楚國連天浪衡門到海荒何當生燕羽時得近雕梁","collection":"","collectiondesc":"","poemindex":122},{"author":"曹鄴","charstyle":"近體詩","id":65211,"chapter":"卷八十三","chapternum":83,"title":"故人寄茶","titledesc":"","content":"劒外九華英緘題下玉京開時微月上碾處亂泉聲半夜招僧至孤吟對月烹碧沈霞脚碎香泛乳花輕六腑睡神去數朝詩思清用餘不敢費留伴肘書行","collection":"","collectiondesc":"","poemindex":123},{"author":"曹鄴","charstyle":"近體詩","id":65212,"chapter":"卷八十三","chapternum":83,"title":"碧潯宴上有懐知已","titledesc":"","content":"荻花蘆葉滿溪流一簇笙歌在水樓金管曲長人盡醉玉簪恩重獨生愁女蘿力弱難逢地桐樹心孤易感秋莫怪當歡却惆悵全家欲上五湖舟","collection":"","collectiondesc":"","poemindex":124},{"author":"曹鄴","charstyle":"近體詩","id":65213,"chapter":"卷八十三","chapternum":83,"title":"送進士下第歸南海","titledesc":"","content":"數片紅霞映夕陽攬君衣袂更移觴行人莫歎碧雲晚上國每年春草芳雪過藍闗寒氣薄雁囘湘浦怨聲長應無惆悵滄波逺十二重樓非我鄉","collection":"","collectiondesc":"","poemindex":125},{"author":"曹鄴","charstyle":"近體詩","id":65214,"chapter":"卷八十三","chapternum":83,"title":"旅次岳陽寄京中親故","titledesc":"","content":"君山南面浪連天一客愁心兩處懸身逐片帆歸楚澤魂随流水向秦川月囘浦北千尋雪樹出湖東幾㸃烟更欲登樓向西望北風催上洞庭船","collection":"","collectiondesc":"","poemindex":126},{"author":"曹鄴","charstyle":"近體詩","id":65215,"chapter":"卷八十三","chapternum":83,"title":"金井怨","titledesc":"","content":"西風吹急景美人照金井不見面上花却恨井中影","collection":"","collectiondesc":"","poemindex":127},{"author":"曹鄴","charstyle":"近體詩","id":65216,"chapter":"卷八十三","chapternum":83,"title":"思不見","titledesc":"","content":"但見出門蹤不見入門跡却笑山頭女無端化為石","collection":"","collectiondesc":"","poemindex":128},{"author":"曹鄴","charstyle":"近體詩","id":65217,"chapter":"卷八十三","chapternum":83,"title":"築城","titledesc":"","content":"郎有蘼蕪心妾有芙蓉質不辭嫁與郎築城無休日","collection":"","collectiondesc":"","poemindex":129},{"author":"曹鄴","charstyle":"近體詩","id":65218,"chapter":"卷八十三","chapternum":83,"title":"築城","titledesc":"","content":"嗚嗚啄人鴉軋軋上城車力盡土不盡得歸亦無家","collection":"","collectiondesc":"","poemindex":130},{"author":"曹鄴","charstyle":"近體詩","id":65219,"chapter":"卷八十三","chapternum":83,"title":"築城","titledesc":"","content":"築人非築城圍秦豈圍我不知城上土化作宫中火","collection":"","collectiondesc":"","poemindex":131},{"author":"曹鄴","charstyle":"近體詩","id":65220,"chapter":"卷八十三","chapternum":83,"title":"樂府體","titledesc":"","content":"蓮子房房嫩菖蒲葉葉齊共結池中根不厭池中泥","collection":"","collectiondesc":"","poemindex":132},{"author":"曹鄴","charstyle":"近體詩","id":65221,"chapter":"卷八十三","chapternum":83,"title":"四怨三愁五情詩","titledesc":"","content":"美人如新花許嫁還獨守豈無青銅鏡終日自疑醜","collection":"","collectiondesc":"","poemindex":133},{"author":"曹鄴","charstyle":"近體詩","id":65222,"chapter":"卷八十三","chapternum":83,"title":"四怨三愁五情詩","titledesc":"","content":"庭花已結子巖花纔㺯色誰令生處逺用盡春風力","collection":"","collectiondesc":"","poemindex":134},{"author":"曹鄴","charstyle":"近體詩","id":65223,"chapter":"卷八十三","chapternum":83,"title":"四怨三愁五情詩","titledesc":"","content":"短鬟一如螓長睂一如蛾相共棹蓮舟得花不如他","collection":"","collectiondesc":"","poemindex":135},{"author":"曹鄴","charstyle":"近體詩","id":65224,"chapter":"卷八十三","chapternum":83,"title":"四怨三愁五情詩","titledesc":"","content":"手推嘔啞車朝朝暮暮耕未曽分得穀空得老農名","collection":"","collectiondesc":"","poemindex":136},{"author":"曹鄴","charstyle":"近體詩","id":65225,"chapter":"卷八十三","chapternum":83,"title":"四怨三愁五情詩","titledesc":"","content":"逺夢如水急白髮如草新歸期待春至春至還送人","collection":"","collectiondesc":"","poemindex":137},{"author":"曹鄴","charstyle":"近體詩","id":65226,"chapter":"卷八十三","chapternum":83,"title":"四怨三愁五情詩","titledesc":"","content":"澗草短短青山月朗朗明此夜目不掩屋頭鳥啼聲","collection":"","collectiondesc":"","poemindex":138},{"author":"曹鄴","charstyle":"近體詩","id":65227,"chapter":"卷八十三","chapternum":83,"title":"四怨三愁五情詩","titledesc":"","content":"别家鬢未生到城鬢似髮朝朝臨川望灞水不入越","collection":"","collectiondesc":"","poemindex":139},{"author":"曹鄴","charstyle":"近體詩","id":65228,"chapter":"卷八十三","chapternum":83,"title":"四怨三愁五情詩","titledesc":"","content":"東西是長江南北是官道牛羊不戀山只戀山中草","collection":"","collectiondesc":"","poemindex":140},{"author":"曹鄴","charstyle":"近體詩","id":65229,"chapter":"卷八十三","chapternum":83,"title":"四怨三愁五情詩","titledesc":"","content":"阿嬌生漢宫西施住南國專房莫相妬各自有顔色","collection":"","collectiondesc":"","poemindex":141},{"author":"曹鄴","charstyle":"近體詩","id":65230,"chapter":"卷八十三","chapternum":83,"title":"四怨三愁五情詩","titledesc":"","content":"蛺蝶空中飛夭桃庭中春見他夫婦好有女初嫁人","collection":"","collectiondesc":"","poemindex":142},{"author":"曹鄴","charstyle":"近體詩","id":65231,"chapter":"卷八十三","chapternum":83,"title":"四怨三愁五情詩","titledesc":"","content":"檳榔自無柯椰葉自無隂常羨庭前竹生筍高於林","collection":"","collectiondesc":"","poemindex":143},{"author":"曹鄴","charstyle":"近體詩","id":65232,"chapter":"卷八十三","chapternum":83,"title":"四怨三愁五情詩","titledesc":"","content":"野雀滿城饑交交復飛飛勿恡官倉粟官倉無空時","collection":"","collectiondesc":"","poemindex":144},{"author":"曹鄴","charstyle":"近體詩","id":65233,"chapter":"卷八十三","chapternum":83,"title":"入闗","titledesc":"","content":"衡門亦無路何况入西秦救病不得穴徒為採艾人","collection":"","collectiondesc":"","poemindex":145},{"author":"曹鄴","charstyle":"近體詩","id":65234,"chapter":"卷八十三","chapternum":83,"title":"自退","titledesc":"","content":"寒女面如花寂寂花對影况我不嫁容甘為瓶墮井","collection":"","collectiondesc":"","poemindex":146},{"author":"曹鄴","charstyle":"近體詩","id":65235,"chapter":"卷八十三","chapternum":83,"title":"徒相逢","titledesc":"","content":"江邊野花不須採梁頭野燕不用親西施本是越溪女承恩不薦越溪人","collection":"","collectiondesc":"","poemindex":147},{"author":"曹鄴","charstyle":"近體詩","id":65236,"chapter":"卷八十三","chapternum":83,"title":"老圃堂〈一作薛能〉","titledesc":"","content":"邵平𤓰地接吾廬穀雨乾時手自鋤昨日春風欺不在就床吹落讀殘書","collection":"","collectiondesc":"","poemindex":148},{"author":"曹鄴","charstyle":"近體詩","id":65237,"chapter":"卷八十三","chapternum":83,"title":"題山居","titledesc":"","content":"掃葉煎茶摘葉書心閒無夢夜窗虚只應光武恩波晚豈是嚴君戀釣魚","collection":"","collectiondesc":"","poemindex":149},{"author":"曹鄴","charstyle":"近體詩","id":65238,"chapter":"卷八十三","chapternum":83,"title":"題女郎廟","titledesc":"","content":"數㸃香烟出廟門女娥飛去影中存年年嶺上春無主露泣花愁斷客魂","collection":"","collectiondesc":"","poemindex":150},{"author":"曹鄴","charstyle":"近體詩","id":65239,"chapter":"卷八十三","chapternum":83,"title":"寄劉駕","titledesc":"","content":"一川草色青裊裊遶屋水聲如在家悵望美人不攜手牆東又發數枝花","collection":"","collectiondesc":"","poemindex":151},{"author":"曹鄴","charstyle":"近體詩","id":65240,"chapter":"卷八十三","chapternum":83,"title":"聽劉尊師彈琴","titledesc":"","content":"曽於青海獨聞蟬又向空庭夜聽泉不似齋堂人靜處秋聲長在七條絃","collection":"","collectiondesc":"","poemindex":152}]