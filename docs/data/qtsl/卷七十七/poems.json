[{"author":"李商隠","charstyle":"近體詩","content":"錦瑟無端五十絃，一絃一柱思華年。\n莊生曉夢迷蝴蝶，望帝春心託杜鵑。\n滄海月明珠有淚，藍田日暖玉生烟。\n此情可待成追憶，只是當時巳惘然〈按義山房中曲歸來已不見錦瑟長于人此詩寓意畧同是以錦瑟起興非専賦錦瑟也緗素雜記引東坡適怨清和之說竊不謂然恐是偽託耳劉貢父詩話云錦瑟當時貴人愛姬之名或遂實以令狐楚青衣説尤誣妄當亟正之〉。\n","id":64464,"chapter":"卷七十七","chapternum":77,"title":"錦瑟","titledesc":"","collection":"","collectiondesc":"","poemindex":1},{"author":"李商隠","charstyle":"近體詩","content":"白石巖扉碧蘚滋，上清淪謫得歸遲。\n一春夢雨常飄瓦，盡日靈風不滿旗。\n萼緑華來無定所，杜蘭香去未移時。\n玉郎㑹此通仙籍，憶向天階問紫芝。\n","id":64465,"chapter":"卷七十七","chapternum":77,"title":"重過聖女祠","titledesc":"","collection":"","collectiondesc":"","poemindex":2},{"author":"李商隠","charstyle":"近體詩","content":"潭州官舎暮樓空，今古無端入望中。\n湘淚淺深滋竹色，楚歌重叠怨蘭叢。\n陶公戰艦空灘雨，賈傅承塵破廟風。\n目㫁故園人不至，松醪一醉與誰同。\n","id":64466,"chapter":"卷七十七","chapternum":77,"title":"潭州","titledesc":"","collection":"","collectiondesc":"","poemindex":3},{"author":"李商隠","charstyle":"近體詩","content":"玄武湖中玉漏催，雞鳴埭口繡襦迴。\n誰言瓊樹朝朝見，不及金蓮步步來。\n敵國軍營漂木柹，前朝神廟鎖烟煤。\n滿宫學士皆顔〈一作蓮〉色，江令當年只費才。\n","id":64467,"chapter":"卷七十七","chapternum":77,"title":"南朝","titledesc":"","collection":"","collectiondesc":"","poemindex":4},{"author":"李商隠","charstyle":"近體詩","content":"年少因何有旅愁，欲為東下更西遊。\n一條雪浪吼巫峽，千里火雲燒益州。\n卜肆至今多寂寞，酒壚從古擅風流。\n浣花牋紙桃花色，好好題詩詠玉鈎。\n","id":64468,"chapter":"卷七十七","chapternum":77,"title":"送崔珏徃西川","titledesc":"","collection":"","collectiondesc":"","poemindex":5},{"author":"李商隠","charstyle":"近體詩","content":"洞中𡲆響省分攜，不是花迷客自迷。\n珠樹重行憐翡翠，玉樓雙舞羡鵾雞。\n蘭迴舊蕊縁屏緑，椒綴新香和壁泥。\n唱盡陽闗無限叠，半杯松葉凍頗黎。\n","id":64469,"chapter":"卷七十七","chapternum":77,"title":"飲席戲贈同舎","titledesc":"","collection":"","collectiondesc":"","poemindex":6},{"author":"李商隠","charstyle":"近體詩","content":"秘殿崔巍拂彩霓，曹司今在殿東西。\n𢋫歌太液翻黄鵠，從獵陳倉獲碧雞。\n曉飲豈知金掌迥，夜吟應訝玉繩低。\n鈞天雖許人間聴，閶闔門多夢自迷。\n","id":64470,"chapter":"卷七十七","chapternum":77,"title":"寄令狐學士","titledesc":"","collection":"","collectiondesc":"","poemindex":7},{"author":"李商隠","charstyle":"近體詩","content":"上帝深居閉九閽，巫咸不下問銜寃。\n廣陵别後春濤隔，湓浦書來秋雨翻。\n只有安仁能作誄，何曽宋玉解招魂。\n平生風義兼師友，不敢同君哭寢門。\n","id":64471,"chapter":"卷七十七","chapternum":77,"title":"哭劉蕡","titledesc":"","collection":"","collectiondesc":"","poemindex":8},{"author":"李商隠","charstyle":"近體詩","content":"外戚平羌第一功，生平二十有重封。\n直登宣室螭頭上，横過甘泉豹尾中。\n别館覺來雲雨夢，後門歸去蕙蘭叢。\n灞陵夜獵隨田竇，不識寒郊自轉蓬。\n","id":64472,"chapter":"卷七十七","chapternum":77,"title":"少年","titledesc":"","collection":"","collectiondesc":"","poemindex":9},{"author":"李商隠","charstyle":"近體詩","content":"鬱金堂北畫樓東，換骨神方上藥通。\n露氣暗連青桂苑，風聲偏獵紫蘭叢。\n長籌未必輸孫皓，香棗何勞問石崇。\n憶事懐人兼得句，翠衾歸卧繡簾中。\n","id":64473,"chapter":"卷七十七","chapternum":77,"title":"藥轉","titledesc":"","collection":"","collectiondesc":"","poemindex":10},{"author":"李商隠","charstyle":"近體詩","content":"人生何處不離羣，世路干戈惜暫分。\n雪嶺未歸天外使，松州猶駐殿前軍。\n座中醉客延醒客，江上晴雲雜雨雲。\n美酒成都堪送老，當壚仍是卓文君。\n","id":64474,"chapter":"卷七十七","chapternum":77,"title":"杜工部蜀中離席","titledesc":"","collection":"","collectiondesc":"","poemindex":11},{"author":"李商隠","charstyle":"近體詩","content":"二月二日江上行，東風日暖聞吹笙。\n花鬚柳眼各無賴，紫蝶黄蜂俱有情。\n萬里憶歸元亮井，三年從事亞夫營。\n新灘〈一作春〉莫悟〈一作訝〉遊人意，更作風簷夜雨聲。\n","id":64475,"chapter":"卷七十七","chapternum":77,"title":"二月二日","titledesc":"","collection":"","collectiondesc":"","poemindex":12},{"author":"李商隠","charstyle":"近體詩","content":"猿〈一作魚〉鳥猶疑畏簡書，風雲常為䕶儲胥。\n徒令上將揮神筆，終見降王走傳車。\n管樂有才終不忝，關張無命欲何如。\n他年錦里經祠廟，梁父吟成恨有餘。\n","id":64476,"chapter":"卷七十七","chapternum":77,"title":"籌筆驛","titledesc":"","collection":"","collectiondesc":"","poemindex":13},{"author":"李商隠","charstyle":"近體詩","content":"十二層城閬苑西，平時避暑拂虹霓。\n雲隨夏后雙龍尾，風逐周王八駿蹄。\n吳岳曉光連翠巘，甘泉晩景上丹梯。\n荔枝盧橘霑恩澤，鸞鵲天書濕紫泥。\n","id":64477,"chapter":"卷七十七","chapternum":77,"title":"九成宫","titledesc":"","collection":"","collectiondesc":"","poemindex":14},{"author":"李商隠","charstyle":"近體詩","content":"一嵗林花即日休，江間亭下悵淹留。\n重吟細把真無奈，已落猶開未放愁。\n山色正來銜小苑，春隂只欲傍髙樓。\n金鞍忽散銀壺漏，更醉誰家白玉鈎。\n","id":64478,"chapter":"卷七十七","chapternum":77,"title":"即日","titledesc":"","collection":"","collectiondesc":"","poemindex":15},{"author":"李商隠","charstyle":"近體詩","content":"昨夜星辰昨夜風，畫樓西畔桂堂東。\n身無綵鳳雙飛翼，心有靈犀一㸃通。\n隔座送鈎春酒暖，分曹射覆蠟燈紅。\n嗟余聴鼓應官去，走馬蘭臺類㫁〈一作轉〉蓬。\n","id":64479,"chapter":"卷七十七","chapternum":77,"title":"無題","titledesc":"","collection":"","collectiondesc":"","poemindex":16},{"author":"李商隠","charstyle":"近體詩","content":"來是空言去絶踪，月斜樓上五更鐘。\n夢為逺别啼難唤，書被催成墨未濃。\n蠟照半籠金翡翠，麝熏微度繡芙蓉。\n劉郎已恨蓬山逺，更隔蓬山一萬重。\n","id":64480,"chapter":"卷七十七","chapternum":77,"title":"無題","titledesc":"","collection":"","collectiondesc":"","poemindex":17},{"author":"李商隠","charstyle":"近體詩","content":"颯颯東風細雨來，芙蓉塘外有輕雷。\n金蟾齧鎖燒香入，玉虎牽絲汲井迴。\n賈氏窺簾韓掾少，宓妃留枕魏王才。\n春心莫共花争發，一寸相思一寸灰。\n","id":64481,"chapter":"卷七十七","chapternum":77,"title":"無題","titledesc":"","collection":"","collectiondesc":"","poemindex":18},{"author":"李商隠","charstyle":"近體詩","content":"謝傅門庭舊末行，今朝歌管屬檀郎。\n更無人處簾垂地，欲拂塵時簟竟床。\n嵇氏幼男猶可憫，左家嬌女豈能忘。\n秋〈一作愁〉霖腹疾俱難遣，萬里西風夜漸長。\n","id":64482,"chapter":"卷七十七","chapternum":77,"title":"王十二兄與畏之員外相訪見招小飲時予以悼亡日近不去因寄","titledesc":"","collection":"","collectiondesc":"","poemindex":19},{"author":"李商隠","charstyle":"近體詩","content":"清時無事奏明光，不遣當關報早霜。\n中禁詞臣尋引領，左川歸客自迴腸。\n郎君下筆驚鸚鵡，侍女吹笙弄鳳凰。\n空寄〈一作記〉大羅天上事，衆仙同日詠霓裳。\n","id":64483,"chapter":"卷七十七","chapternum":77,"title":"留贈畏之","titledesc":"","collection":"","collectiondesc":"","poemindex":20},{"author":"李商隠","charstyle":"近體詩","content":"相見時難别亦難，東風無力百花殘。\n春蠶到死絲方盡，蠟炬成灰淚始乾。\n曉鏡但愁雲鬢改，夜吟應覺月光寒。\n蓬山此去無多路，青鳥殷勤為探看。\n","id":64484,"chapter":"卷七十七","chapternum":77,"title":"無題","titledesc":"","collection":"","collectiondesc":"","poemindex":21},{"author":"李商隠","charstyle":"近體詩","content":"碧城十二曲䦨干，犀辟塵埃玉辟寒。\n閬苑有書多附鶴，女床無樹不棲鸞。\n星沉海底當牕見，雨過河源隔座看。\n若是曉珠明又定，一生長對水晶盤。\n","id":64485,"chapter":"卷七十七","chapternum":77,"title":"碧城","titledesc":"","collection":"","collectiondesc":"","poemindex":22},{"author":"李商隠","charstyle":"近體詩","content":"對影聞聲已可憐，玉池荷葉正田田。\n不逢蕭史休回首，莫見洪崖又拍肩。\n紫鳳放嬌銜楚佩，赤鱗狂舞撥湘絃。\n鄂君悵望舟中夜，繡被焚香獨自眠。\n","id":64486,"chapter":"卷七十七","chapternum":77,"title":"碧城","titledesc":"","collection":"","collectiondesc":"","poemindex":23},{"author":"李商隠","charstyle":"近體詩","content":"七夕來時先有期，洞房簾箔至今垂。\n玉輪顧兔初生魄，鐵網珊瑚未有枝。\n撿與神方教駐景，收將鳳紙寫相思。\n武皇内傳分明在，莫道人間總不知〈此似咏其時貴主事唐初公主多自請出家與二教人媟近商隠同時如文安潯陽平思邵陽永嘉永安義昌安康諸主皆先後丐為道士築觀在外史即不言他醜于防閑復行召入頗著微辭味詩中蕭史一聯及引用董偃水精盤故事大㫖巳明非止為尋常閨閣寫艶也〉。\n","id":64487,"chapter":"卷七十七","chapternum":77,"title":"碧城","titledesc":"","collection":"","collectiondesc":"","poemindex":24},{"author":"李商隠","charstyle":"近體詩","content":"寒氣先侵玉女扉，清光旋透省郎闈。\n梅花大庾嶺頭發，柳絮章臺街裏飛。\n欲舞定隨曹植馬，有情應濕謝莊衣。\n龍山萬里無多逺，留待行人二月歸。\n","id":64488,"chapter":"卷七十七","chapternum":77,"title":"對雪〈時欲之東〉","titledesc":"","collection":"","collectiondesc":"","poemindex":25},{"author":"李商隠","charstyle":"近體詩","content":"旋撲珠簾過粉墻，輕於柳絮重於霜。\n已隨江令誇瓊樹，又入盧家妒玉堂。\n侵夜可能争桂魄，忍寒應欲試梅妝。\n關河凍合東西路，腸㫁斑騅送陸郎。\n","id":64489,"chapter":"卷七十七","chapternum":77,"title":"對雪〈時欲之東〉","titledesc":"","collection":"","collectiondesc":"","poemindex":26},{"author":"李商隠","charstyle":"近體詩","content":"小苑華池爛漫通，後門前檻思無窮。\n宓妃腰細纔勝露，趙后身輕欲倚風。\n紅壁寂寥崖蜜盡，碧簾迢遞霧巢空。\n青陵粉蝶休離恨，長定相逢二月中。\n","id":64490,"chapter":"卷七十七","chapternum":77,"title":"蜂","titledesc":"","collection":"","collectiondesc":"","poemindex":27},{"author":"李商隠","charstyle":"近體詩","content":"恐是仙家好别離，故教迢遞作佳期。\n由來碧落銀河畔，可要金風玉露時。\n清漏漸移相望乆，微雲未接過來遲。\n豈能無意酬烏鵲，惟與蜘蛛乞巧絲。\n","id":64491,"chapter":"卷七十七","chapternum":77,"title":"辛未七夕","titledesc":"","collection":"","collectiondesc":"","poemindex":28},{"author":"李商隠","charstyle":"近體詩","content":"玉山髙與閬風齊，玉水清流不貯泥。\n何處更求回日馭，此中兼有上天梯。\n珠容百斛龍休睡，桐拂千尋鳳要棲。\n聞道神仙有才子，赤簫吹罷好相攜。\n","id":64492,"chapter":"卷七十七","chapternum":77,"title":"玉山","titledesc":"","collection":"","collectiondesc":"","poemindex":29},{"author":"李商隠","charstyle":"近體詩","content":"錦幃初卷衛夫人，繡被猶堆越鄂君。\n垂手亂翻雕玉佩，招〈當作折〉腰争舞鬱金裙。\n石家蠟燭何曽剪，荀令香爐可待薫。\n我是夢中傳彩筆，欲書花葉寄朝雲。\n","id":64493,"chapter":"卷七十七","chapternum":77,"title":"牡丹","titledesc":"","collection":"","collectiondesc":"","poemindex":30},{"author":"李商隠","charstyle":"近體詩","content":"促漏遙鐘動静聞，報章重叠杳〈一作字〉難分。\n舞鸞鏡匣收殘黛，睡鴨香爐換夕熏。\n歸去定〈一作豈〉知還向月，夢來何處更為雲。\n南塘漸暖蒲堪結，兩兩鴛鴦䕶水紋。\n","id":64494,"chapter":"卷七十七","chapternum":77,"title":"促漏","titledesc":"","collection":"","collectiondesc":"","poemindex":31},{"author":"李商隠","charstyle":"近體詩","content":"海外徒聞更九州，他生未卜此生休。\n空聞虎旅傳宵柝，無復雞人報曉籌。\n此日六軍同駐馬，當時七夕笑牽牛。\n如何四紀為天子，不及盧家有莫愁。\n","id":64495,"chapter":"卷七十七","chapternum":77,"title":"馬嵬","titledesc":"","collection":"","collectiondesc":"","poemindex":32},{"author":"李商隠","charstyle":"近體詩","content":"幸㑹東城宴未迴，年華憂共水相催。\n梁家宅裏秦宫入，趙后樓中赤鳳來。\n氷簟且眠金縷枕，瓊筵不醉玉文盃。\n宓妃愁坐芝田館，用盡陳王八斗才。\n","id":64496,"chapter":"卷七十七","chapternum":77,"title":"可歎","titledesc":"","collection":"","collectiondesc":"","poemindex":33},{"author":"李商隠","charstyle":"近體詩","content":"七國三邊未到憂，十三身襲富平侯。\n不收金彈抛林外，却惜銀牀在井頭。\n綵樹轉燈珠錯落，繡檀迴枕玉雕鎪。\n當關不報侵晨客，新得佳人字莫愁。\n","id":64497,"chapter":"卷七十七","chapternum":77,"title":"富平少侯","titledesc":"","collection":"","collectiondesc":"","poemindex":34},{"author":"李商隠","charstyle":"近體詩","content":"松篁臺殿蕙香幃，龍䕶瑤牕鳳掩扉。\n無質易迷三里霧，不寒長著五〈一作六〉銖衣。\n人間定有崔羅什，天上應無劉武威。\n寄問釵頭雙白燕，每朝珠館幾時歸。\n","id":64498,"chapter":"卷七十七","chapternum":77,"title":"聖女祠","titledesc":"","collection":"","collectiondesc":"","poemindex":35},{"author":"李商隠","charstyle":"近體詩","content":"朱邸方酬力戰功，華筵俄歎逝波窮。\n迴廊簷㫁燕飛去，小閣塵凝人語空。\n幽淚〈一作砌〉欲乾殘菊露，餘香猶入敗荷風。\n何能更涉瀧江去，獨立寒流〈一作沙〉弔楚宫。\n","id":64499,"chapter":"卷七十七","chapternum":77,"title":"過伊僕射舊宅","titledesc":"","collection":"","collectiondesc":"","poemindex":36},{"author":"李商隠","charstyle":"近體詩","content":"悵望銀河吹玉笙，樓寒院冷接平明。\n重衾幽夢他年㫁，别樹羈雌昨夜驚。\n月榭故香因雨發，風簾殘燭隔霜清。\n不須浪作緱山意，湘瑟秦簫自有情。\n","id":64500,"chapter":"卷七十七","chapternum":77,"title":"銀河吹笙","titledesc":"","collection":"","collectiondesc":"","poemindex":37},{"author":"李商隠","charstyle":"近體詩","content":"歛笑凝眸意欲歌，髙雲不動碧嵯峨。\n銅臺罷望歸何處，玉輦忘還事幾多。\n青冡路邊南雁盡，細腰宫裏北人過。\n此聲腸㫁非今日，香炧燈光奈爾何。\n","id":64501,"chapter":"卷七十七","chapternum":77,"title":"聞歌","titledesc":"","collection":"","collectiondesc":"","poemindex":38},{"author":"李商隠","charstyle":"近體詩","content":"淪謫千年别帝宸，至今猶識蕊珠人。\n但驚茅許同仙籍，不道〈一作記〉劉盧是世親。\n玉撿賜書迷鳳篆，金華歸駕冷龍鱗。\n不因杖履逢周史，徐甲何曽有此身。\n","id":64502,"chapter":"卷七十七","chapternum":77,"title":"贈華陽宋真人兼寄清都劉先生","titledesc":"","collection":"","collectiondesc":"","poemindex":39},{"author":"李商隠","charstyle":"近體詩","content":"月姊曽逢下彩蟾，傾城消息隔重簾。\n已聞佩響知腰細，更辨絃聲覺指纖。\n暮雨自歸山悄悄，秋河不動夜厭厭。\n王昌且在墻東住，未必金堂得免嫌。\n","id":64503,"chapter":"卷七十七","chapternum":77,"title":"楚宫〈一作水天閒話舊事〉","titledesc":"","collection":"","collectiondesc":"","poemindex":40},{"author":"李商隠","charstyle":"近體詩","content":"東望花樓㑹〈一作事〉不同，西來雙燕信休通。\n仙人掌冷三霄露，玉女牕虚五夜風。\n翠袖自隨回雪轉，燭房尋類外庭空。\n殷勤莫使清香透，牢合金魚鏁桂叢。\n","id":64504,"chapter":"卷七十七","chapternum":77,"title":"和友人戲贈","titledesc":"","collection":"","collectiondesc":"","poemindex":41},{"author":"李商隠","charstyle":"近體詩","content":"迢遞青門有幾關，柳梢樓角見南山。\n明珠可貫須為佩，白璧堪裁且作環。\n子夜休〈一作欲〉歌團扇掩，新正未破剪刀閑。\n猿啼鶴怨終年事，未抵熏爐一夕間。\n","id":64505,"chapter":"卷七十七","chapternum":77,"title":"和友人戲贈","titledesc":"","collection":"","collectiondesc":"","poemindex":42},{"author":"李商隠","charstyle":"近體詩","content":"一丈紅薔擁翠筠，羅牕不識繞街塵。\n峽中尋覓長逢雨，月裏依稀更有人。\n虚為錯刀留逺客，枉縁書札損文鱗。\n遙知小閣還斜照，羨殺烏龍卧錦茵。\n","id":64506,"chapter":"卷七十七","chapternum":77,"title":"題二首後重有戲贈任秀才","titledesc":"","collection":"","collectiondesc":"","poemindex":43},{"author":"李商隠","charstyle":"近體詩","content":"玉帳牙旗得上游，安危湏共主君憂。\n竇融表已來關右，陶侃軍宜次石頭。\n豈有蛟龍愁失水，更無鷹隼與髙秋。\n晝號夜哭兼幽顯，早晚星關雪涕收〈錢龍惕箋太和九年十月以前廣州節度使王茂元為涇原節度使逾月李訓事作茂元在涇原故曰得上游也昭義節度使劉從諌三上疏問王涯等罪名仇士良聞之惕懼故曰竇融表已來闗右也初獲鄭注京師戒嚴涇原鄜坊節度使王茂元蕭弘皆勒兵備非常故曰陶侃軍宜次石頭也士良輩知事連天子相與怨憤帝懼偽不語宦人得肆志殺戮則蛟龍而失水矣曰豈有者諱之也涯等既死舉朝脅息諸藩鎮亦皆觀望不前誰為髙秋之鷹隼快意于一擊乎曰更無者傷之亦望之也至于盡號夜哭雪涕星闗而感之者益深悲夫〉。\n","id":64507,"chapter":"卷七十七","chapternum":77,"title":"重有感","titledesc":"","collection":"","collectiondesc":"","poemindex":44},{"author":"李商隠","charstyle":"近體詩","content":"金殿銷香閉綺櫳〈一作籠〉，玉壺傳㸃〈一作響〉咽銅龍。\n狂飈不惜蘿陰薄，清露偏知桂葉濃。\n斑竹嶺邊無限淚，景陽宫裏及時鐘。\n豈知為雨為雲處〈一作意〉，只有髙唐十二峯。\n","id":64508,"chapter":"卷七十七","chapternum":77,"title":"深宫","titledesc":"","collection":"","collectiondesc":"","poemindex":45},{"author":"李商隠","charstyle":"近體詩","content":"蓬島烟霞閬苑鐘，三官箋奏附金龍。\n茅君奕世仙曹貴，許掾全家道氣濃。\n絳簡尚㕘黄紙案，丹爐猶用紫泥封。\n不知他日華陽洞，許上經樓第幾重。\n","id":64509,"chapter":"卷七十七","chapternum":77,"title":"鄭州獻從叔舎人褎","titledesc":"","collection":"","collectiondesc":"","poemindex":46},{"author":"李商隠","charstyle":"近體詩","content":"迢遞髙城百尺樓，緑楊枝外盡汀洲。\n賈生年少虚垂淚，王粲春來更逺遊。\n永憶江湖歸白髪，欲迴天地入扁舟。\n不知腐䑕成滋味，猜意鴛雛竟未休。\n","id":64510,"chapter":"卷七十七","chapternum":77,"title":"安定城樓","titledesc":"","collection":"","collectiondesc":"","poemindex":47},{"author":"李商隠","charstyle":"近體詩","content":"消息東郊木帝迴，宫中行樂有新梅。\n沈香甲煎為庭燎，玉液瓊蘇作夀杯。\n遙望露盤疑是月，逺聞鼉鼓欲驚雷。\n昭陽第一傾城客，不踏金蓮不肯來。\n","id":64511,"chapter":"卷七十七","chapternum":77,"title":"隋宫守嵗","titledesc":"","collection":"","collectiondesc":"","poemindex":48},{"author":"李商隠","charstyle":"近體詩","content":"漢家天馬出蒲梢，苜蓿榴花遍近郊。\n内苑只知含〈一作銜〉鳳觜，屬車無復插雞翹。\n玉桃偷得憐方朔，金屋修〈一作妝〉成貯阿嬌。\n誰料蘇卿老歸國，茂陵松柏雨蕭蕭。\n","id":64512,"chapter":"卷七十七","chapternum":77,"title":"茂陵","titledesc":"","collection":"","collectiondesc":"","poemindex":49},{"author":"李商隠","charstyle":"近體詩","content":"永巷長年怨綺羅，離情終日思風波。\n湘江竹上痕無限，峴首碑前灑幾多。\n人去紫臺秋入塞，兵殘楚帳夜聞歌。\n朝來灞水橋邊問，未抵青袍送玉珂。\n","id":64513,"chapter":"卷七十七","chapternum":77,"title":"淚","titledesc":"","collection":"","collectiondesc":"","poemindex":50},{"author":"李商隠","charstyle":"近體詩","content":"露如微霰下前池，月〈一作風〉過迴塘萬竹悲。\n浮世本來多聚散，紅蕖何事亦離披。\n悠揚歸夢唯燈見，濩落生涯獨酒知。\n豈到白頭長只爾，嵩陽松雪有心期。\n","id":64514,"chapter":"卷七十七","chapternum":77,"title":"七月二十九日崇譲宅讌作","titledesc":"","collection":"","collectiondesc":"","poemindex":51},{"author":"李商隠","charstyle":"近體詩","content":"悵望人間萬事違，私書幽夢約忘機。\n荻花村裏魚標在，石蘚庭中鹿跡微。\n幽徑定攜僧共入，寒塘好與月相依。\n城中猘犬憎蘭佩，莫損幽芳乆不歸。\n","id":64515,"chapter":"卷七十七","chapternum":77,"title":"贈從兄閬之","titledesc":"","collection":"","collectiondesc":"","poemindex":52},{"author":"李商隠","charstyle":"近體詩","content":"不㨂花朝與雪朝，五年從事霍嫖姚。\n君縁接座交珠履，我為分行近翠翹。\n楚雨含情皆有託，漳濵卧病竟無憀。\n長吟逺下燕臺去，惟有衣香染未銷。\n","id":64516,"chapter":"卷七十七","chapternum":77,"title":"梓州罷吟寄同舎","titledesc":"","collection":"","collectiondesc":"","poemindex":53},{"author":"李商隠","charstyle":"近體詩","content":"鳳尾香羅薄幾重，碧文圓頂夜深縫。\n扇裁月魄羞難掩，車走雷聲語未通。\n曽是寂寥金燼暗，㫁無消息石榴紅。\n斑騅只繫垂楊岸，何處西南任好風。\n","id":64517,"chapter":"卷七十七","chapternum":77,"title":"無題","titledesc":"","collection":"","collectiondesc":"","poemindex":54},{"author":"李商隠","charstyle":"近體詩","content":"重幃深下莫愁堂，卧後清宵細細長。\n神女生涯原是夢，小姑居處本無郎。\n風波不信菱枝弱，月露誰教桂葉香。\n直道相思了無益，未妨惆悵是清狂。\n","id":64518,"chapter":"卷七十七","chapternum":77,"title":"無題","titledesc":"","collection":"","collectiondesc":"","poemindex":55},{"author":"李商隠","charstyle":"近體詩","content":"人髙詩苦滯夷門，萬里梁王有舊園。\n烟幌自應憐白紵，月樓誰伴咏黄昏。\n露桃塗頰依苔井，風柳誇腰住水村。\n蘇小小墳今在否，紫蘭香徑與招魂。\n","id":64519,"chapter":"卷七十七","chapternum":77,"title":"汴上送李郢之蘇州","titledesc":"","collection":"","collectiondesc":"","poemindex":56},{"author":"李商隠","charstyle":"近體詩","content":"浪迹江湖白髪新，浮雲一片是吾身。\n寒歸山觀隨棊局，暖入汀洲逐釣綸。\n越桂留烹張翰鱠，蜀薑供煑陸機蓴。\n相逢一笑憐疎放，他日扁舟有故人。\n","id":64520,"chapter":"卷七十七","chapternum":77,"title":"贈鄭讜處士","titledesc":"","collection":"","collectiondesc":"","poemindex":57},{"author":"李商隠","charstyle":"近體詩","content":"伊人卜築自幽深，桂巷杉籬不可尋。\n柱上雕蟲對書字，槽中瘦馬仰聴琴。\n求之流輩豈易得，行矣闗山方獨吟。\n賒取松醪一斗酒，與君相伴灑煩襟。\n","id":64521,"chapter":"卷七十七","chapternum":77,"title":"復至裴明府所居","titledesc":"","collection":"","collectiondesc":"","poemindex":58},{"author":"李商隠","charstyle":"近體詩","content":"看山對酒君思我，聴鼓離城我訪君。\n臘雪巳添墻下水，齋鐘不散檻前雲。\n陰移竹柏濃還淡，歌雜漁樵㫁更聞。\n亦擬村南買烟舎，子孫相約事耕耘。\n","id":64522,"chapter":"卷七十七","chapternum":77,"title":"子初郊墅","titledesc":"","collection":"","collectiondesc":"","poemindex":59},{"author":"李商隠","charstyle":"近體詩","content":"宻邇〈一作爾〉平陽接上蘭，秦樓鴛瓦漢宫盤。\n池光不定花光亂，日氣初涵露氣乾。\n但覺游蜂饒舞蝶，豈知孤鳳憶離鸞。\n三星自轉三山逺，紫府程遙碧落寛。\n","id":64523,"chapter":"卷七十七","chapternum":77,"title":"當句有對","titledesc":"","collection":"","collectiondesc":"","poemindex":60},{"author":"李商隠","charstyle":"近體詩","content":"井絡天彭一掌中，漫誇天設劍為峰。\n陣圖東聚燕〈當作夔〉江石，邊柝西懸雪嶺松。\n堪歎〈一作笑〉故君成杜宇，可能先主是真龍。\n將來為報奸雄輩，莫向金牛訪舊踪。\n","id":64524,"chapter":"卷七十七","chapternum":77,"title":"井絡","titledesc":"","collection":"","collectiondesc":"","poemindex":61},{"author":"李商隠","charstyle":"近體詩","content":"燕雁迢迢隔上林，髙秋望㫁正長吟。\n人間路有潼江險，天外山惟玉壘深。\n日向花間留返照，雲從城上結層陰。\n三年已制思鄉淚，更入新年恐不禁。\n","id":64525,"chapter":"卷七十七","chapternum":77,"title":"寫意","titledesc":"","collection":"","collectiondesc":"","poemindex":62},{"author":"李商隠","charstyle":"近體詩","content":"東征日調萬黄金，幾竭中原買鬭心。\n軍令未聞誅馬謖，捷書唯是報孫歆。\n但須鸑鷟巢阿閣，豈假鴟鴞在泮林。\n可惜前朝玄菟郡，積骸成莽陣雲深〈太和元年李同捷盜據滄景詔烏重𦙍王智興康志睦史憲誠李載義李聴張璠各率本道兵討之二年九月命諸軍進討王庭凑十月憲誠及同捷戰于平原屢敗之載義又敗之于長蘆柳公濟敗庭凑于新樂又敗之于博野劉從諌又敗之于昭慶時諸軍討同捷乆未成功每有小勝輒虚張首虜以邀厚賞朝廷竭力奉之饋運不給滄州䘮亂之後骸骨蔽地城空野曠户口什無三四詳詩中語正此時事也〉。\n","id":64526,"chapter":"卷七十七","chapternum":77,"title":"隨師東","titledesc":"","collection":"","collectiondesc":"","poemindex":63},{"author":"李商隠","charstyle":"近體詩","content":"何事荆臺百萬家，惟教宋玉擅才華。\n楚辭巳不饒唐勒，風賦何曽譲景差。\n落日渚宫供觀閣，開年雲夢送煙花。\n可憐庾信尋荒徑，猶得三朝託後車。\n","id":64527,"chapter":"卷七十七","chapternum":77,"title":"宋玉","titledesc":"","collection":"","collectiondesc":"","poemindex":64},{"author":"李商隠","charstyle":"近體詩","content":"籍籍征西萬户侯，新緣貴壻起珠樓。\n一名我漫居先甲，千騎君翻在上頭。\n雲路招邀迴綵鳳，天河迢遞笑牽牛。\n南朝禁臠無人近，瘦盡瓊枝詠四愁。\n","id":64528,"chapter":"卷七十七","chapternum":77,"title":"韓同年新居餞韓西迎家室戲贈","titledesc":"","collection":"","collectiondesc":"","poemindex":65},{"author":"李商隠","charstyle":"近體詩","content":"江南江北雪初消，漠漠輕黄惹嫩條。\n灞岸已攀行客手，楚宫先騁舞姬腰。\n清明帶雨臨官道，晚日含風拂野橋。\n如線如絲正牽恨，王孫歸路一何遙。\n","id":64529,"chapter":"卷七十七","chapternum":77,"title":"柳","titledesc":"","collection":"","collectiondesc":"","poemindex":66},{"author":"李商隠","charstyle":"近體詩","content":"曽共山翁把酒時，霜天白菊繞堦墀。\n十年泉下無人問，九日樽前有所思。\n不學漢臣栽苜蓿，空教楚客咏江蘺。\n郎君官貴施行馬，東閣無因再得窺〈北夢瑣言云李商隠員外依彭陽令狐楚以箋奏受知相國既没子綯繼有韋平之拜疎隴西未嘗展分重陽日義山詣宅于㕔事上留題云云綯覩之慙悵乃扄閉此㕔終身不處 唐詩紀事云綯惡商隠從鄭亞之辟疎之重陽日商隠留詩于其㕔事綯乃補太學博士 錢龍惕箋文宗時李宗閔牛僧孺令狐楚與李徳裕大相仇怨徳裕相武宗五年雖未嘗忘情于太牢然救楊嗣復李珏之死猶有大臣之度大中初立贊皇萌驂乗之禍令狐綯當國舉贊皇之客誅剪無孑遺矣義山自開成登第後累辟王茂元鄭亞盧弘正府三人皆太尉委用故綯尤深惡之十年秉政抑之終于使府綯真險刻寡恩哉〉。\n","id":64530,"chapter":"卷七十七","chapternum":77,"title":"九日","titledesc":"","collection":"","collectiondesc":"","poemindex":67},{"author":"李商隠","charstyle":"近體詩","content":"罷執霓旌上醮壇，慢妝嬌樹水晶盤。\n更深欲訴蛾眉歛，衣薄臨醒玉豔寒〈座中必有官妓故云〉。\n白足禪僧思敗道，青袍御史擬休官。\n雖然同是將軍客，不敢公然子細看。\n","id":64531,"chapter":"卷七十七","chapternum":77,"title":"天平公座中呈令狐令公時蔡京在座京曽為僧徒故有第五句","titledesc":"","collection":"","collectiondesc":"","poemindex":68},{"author":"李商隠","charstyle":"近體詩","content":"多病欣依有道邦，南塘晏起想秋江。\n卷簾飛燕還拂水，開户暗蟲猶打窓。\n更閱前題已披卷，仍斟昨夜未開缸。\n誰人為報故交道，莫惜鯉魚時一雙。\n","id":64532,"chapter":"卷七十七","chapternum":77,"title":"水齋","titledesc":"","collection":"","collectiondesc":"","poemindex":69},{"author":"李商隠","charstyle":"近體詩","content":"虎丘山下劍池邊，長遣遊人歎逝川。\n罥樹㫁絲悲舞席，出雲清梵想歌筵。\n柳眉空吐效顰葉，榆莢還飛買笑錢。\n一自香魂招不得，秪應江上獨嬋姢。\n","id":64533,"chapter":"卷七十七","chapternum":77,"title":"和人題真娘墓","titledesc":"","collection":"","collectiondesc":"","poemindex":70},{"author":"李商隠","charstyle":"近體詩","content":"世間榮落重逡巡，我獨丘園坐四春。\n縱使有花兼有月，可堪無酒又無人。\n青袍似草年年定，白髪如絲日日新。\n欲逐風波千萬里，未知何路到龍津。\n","id":64534,"chapter":"卷七十七","chapternum":77,"title":"春日寄懐","titledesc":"","collection":"","collectiondesc":"","poemindex":71},{"author":"李商隠","charstyle":"近體詩","content":"陶令去官後，仰眠書屋中。\n誰將五斗米，擬換北牕風。\n","id":64535,"chapter":"卷七十七","chapternum":77,"title":"自貺","titledesc":"","collection":"","collectiondesc":"","poemindex":72},{"author":"李商隠","charstyle":"近體詩","content":"無賴夭桃面，平明露井東。\n春風為開了，却擬笑春風。\n","id":64536,"chapter":"卷七十七","chapternum":77,"title":"嘲桃","titledesc":"","collection":"","collectiondesc":"","poemindex":73},{"author":"李商隠","charstyle":"近體詩","content":"樂府聞桃葉，人前道得無。\n勸君書小字，慎莫唤官奴〈王獻之小字官奴妾桃葉樂府有歌〉。\n","id":64537,"chapter":"卷七十七","chapternum":77,"title":"妓席","titledesc":"","collection":"","collectiondesc":"","poemindex":74},{"author":"李商隠","charstyle":"近體詩","content":"向晩意不適，驅車登古原。\n夕陽無限好，只是近黄昏。\n","id":64538,"chapter":"卷七十七","chapternum":77,"title":"登樂遊原","titledesc":"","collection":"","collectiondesc":"","poemindex":75},{"author":"李商隠","charstyle":"近體詩","content":"沈約憐何遜，延年毁謝莊。\n清新俱有得，名譽底相傷。\n","id":64539,"chapter":"卷七十七","chapternum":77,"title":"漫成","titledesc":"","collection":"","collectiondesc":"","poemindex":76},{"author":"李商隠","charstyle":"近體詩","content":"霧夕詠芙蕖，何郎得意初。\n此時誰最賞，沈范兩尚書。\n","id":64540,"chapter":"卷七十七","chapternum":77,"title":"漫成","titledesc":"","collection":"","collectiondesc":"","poemindex":77},{"author":"李商隠","charstyle":"近體詩","content":"初聞征雁巳無蟬，百尺髙樓水接天。\n青女素娥俱耐冷，月中霜裏鬭嬋姢。\n","id":64541,"chapter":"卷七十七","chapternum":77,"title":"霜月","titledesc":"","collection":"","collectiondesc":"","poemindex":78},{"author":"李商隠","charstyle":"近體詩","content":"蓮花峯下鎻雕梁，此去瑤池地共長。\n好為麻姑到東海，勸栽黄竹莫栽桑。\n","id":64542,"chapter":"卷七十七","chapternum":77,"title":"華山題王母祠","titledesc":"","collection":"","collectiondesc":"","poemindex":79},{"author":"李商隠","charstyle":"近體詩","content":"華清恩幸古無倫，猶恐蛾眉不勝人。\n未免被他褒女笑，只教天子暫䝉塵。\n","id":64543,"chapter":"卷七十七","chapternum":77,"title":"華清宫","titledesc":"","collection":"","collectiondesc":"","poemindex":80},{"author":"李商隠","charstyle":"近體詩","content":"一笑相傾國便亡，何勞荆棘始堪傷。\n小憐玉體横陳夜，已報周師入晉陽。\n","id":64544,"chapter":"卷七十七","chapternum":77,"title":"北齊","titledesc":"","collection":"","collectiondesc":"","poemindex":81},{"author":"李商隠","charstyle":"近體詩","content":"巧笑知堪敵萬幾，傾城最在著戎衣。\n晉陽巳陷休回顧，更請君王獵一圍。\n","id":64545,"chapter":"卷七十七","chapternum":77,"title":"北齊","titledesc":"","collection":"","collectiondesc":"","poemindex":82},{"author":"李商隠","charstyle":"近體詩","content":"虜騎燕兵一戰摧，萬靈迴首賀軒臺。\n天教李令心如日，可要昭陵石馬來。\n","id":64546,"chapter":"卷七十七","chapternum":77,"title":"復京","titledesc":"","collection":"","collectiondesc":"","poemindex":83},{"author":"李商隠","charstyle":"近體詩","content":"九廟無塵八馬回，奉天城壘長春苔。\n咸陽原上英雄骨，半向君家養馬來。\n","id":64547,"chapter":"卷七十七","chapternum":77,"title":"渾河中","titledesc":"","collection":"","collectiondesc":"","poemindex":84},{"author":"李商隠","charstyle":"近體詩","content":"咸陽宫闕鬱嵯峨，六國樓臺艶綺羅。\n自是當時天帝醉，不關秦地有山河。\n","id":64548,"chapter":"卷七十七","chapternum":77,"title":"咸陽","titledesc":"","collection":"","collectiondesc":"","poemindex":85},{"author":"李商隠","charstyle":"近體詩","content":"君問歸期未有期，巴山夜雨漲秋池。\n何當共剪西牕燭，却話巴山夜雨時。\n","id":64549,"chapter":"卷七十七","chapternum":77,"title":"夜雨寄北","titledesc":"","collection":"","collectiondesc":"","poemindex":86},{"author":"李商隠","charstyle":"近體詩","content":"竹塢無塵水檻清，相思迢遞隔重城。\n秋陰不散霜飛晚，留得枯荷聴雨聲。\n","id":64550,"chapter":"卷七十七","chapternum":77,"title":"宿駱氏亭寄懐崔雍崔衮","titledesc":"","collection":"","collectiondesc":"","poemindex":87},{"author":"李商隠","charstyle":"近體詩","content":"夢澤悲風動白茅，楚王葬盡滿城嬌。\n未知歌舞能多少，虚減宫厨為細腰。\n","id":64551,"chapter":"卷七十七","chapternum":77,"title":"夢澤","titledesc":"","collection":"","collectiondesc":"","poemindex":88},{"author":"李商隠","charstyle":"近體詩","content":"水精如意玉連環，下蔡城危莫破顔。\n紅綻櫻桃含白雪，㫁腸聲裏唱陽關。\n","id":64552,"chapter":"卷七十七","chapternum":77,"title":"贈歌伎","titledesc":"","collection":"","collectiondesc":"","poemindex":89},{"author":"李商隠","charstyle":"近體詩","content":"白日相思可奈何，嚴城清夜㫁經過。\n只知解道春來瘦，不道春來獨自多。\n","id":64553,"chapter":"卷七十七","chapternum":77,"title":"贈歌伎","titledesc":"","collection":"","collectiondesc":"","poemindex":90},{"author":"李商隠","charstyle":"近體詩","content":"嵩雲春樹乆離居，雙鯉迢迢一紙書。\n休問梁園舊賔客，茂陵秋雨病相如。\n","id":64554,"chapter":"卷七十七","chapternum":77,"title":"寄令狐郎中","titledesc":"","collection":"","collectiondesc":"","poemindex":91},{"author":"李商隠","charstyle":"近體詩","content":"髙樓風雨感斯文，短翼差池不及羣。\n刻意傷春復傷别，人間唯有杜司勲。\n","id":64555,"chapter":"卷七十七","chapternum":77,"title":"杜司勲","titledesc":"","collection":"","collectiondesc":"","poemindex":92},{"author":"李商隠","charstyle":"近體詩","content":"聞道閶門萼緑華，昔年相望抵〈一作尚〉天涯。\n豈知一夜秦樓客，偷看吳王苑内花。\n","id":64556,"chapter":"卷七十七","chapternum":77,"title":"無題","titledesc":"","collection":"","collectiondesc":"","poemindex":93},{"author":"李商隠","charstyle":"近體詩","content":"青雀西飛竟未回，君王長在集靈臺。\n侍臣最有相如渴，不賜金莖露一杯。\n","id":64557,"chapter":"卷七十七","chapternum":77,"title":"漢宫詞","titledesc":"","collection":"","collectiondesc":"","poemindex":94},{"author":"李商隠","charstyle":"近體詩","content":"淡雲輕雨拂髙唐，玉殿秋來夜正長。\n料得也應憐宋玉，一生唯事楚㐮王。\n","id":64558,"chapter":"卷七十七","chapternum":77,"title":"席上作〈并序〉","titledesc":"予為桂州從事故府鄭公出家妓令賦髙唐詩","collection":"","collectiondesc":"","poemindex":95},{"author":"李商隠","charstyle":"近體詩","content":"紫府仙人號寳燈，雲漿未飲結成氷。\n如何雪月交光夜，更在瑤臺十二層。\n","id":64559,"chapter":"卷七十七","chapternum":77,"title":"無題","titledesc":"","collection":"","collectiondesc":"","poemindex":96},{"author":"李商隠","charstyle":"近體詩","content":"曽逐東風拂舞筵，樂遊春苑㫁腸天。\n如何肯到清秋日，已帶斜陽又帶蟬〈楊慎曰形容先榮後悴之意〉。\n","id":64560,"chapter":"卷七十七","chapternum":77,"title":"柳","titledesc":"","collection":"","collectiondesc":"","poemindex":97},{"author":"李商隠","charstyle":"近體詩","content":"待得郎來月已低，寒暄不道醉如泥。\n五更又欲向何處，騎馬出門烏夜啼。\n","id":64561,"chapter":"卷七十七","chapternum":77,"title":"留贈畏之","titledesc":"","collection":"","collectiondesc":"","poemindex":98},{"author":"李商隠","charstyle":"近體詩","content":"三更三㸃萬家眠，露欲為霜月墮煙。\n鬭䑕上堂蝙蝠出，玉琴時動綺窓絃。\n","id":64562,"chapter":"卷七十七","chapternum":77,"title":"夜半","titledesc":"","collection":"","collectiondesc":"","poemindex":99},{"author":"李商隠","charstyle":"近體詩","content":"新人橋上著春衫，舊主江邊側帽簷。\n願得化為紅綬帶，許教雙鳳一時銜。\n","id":64563,"chapter":"卷七十七","chapternum":77,"title":"飲席代官妓贈兩從事","titledesc":"","collection":"","collectiondesc":"","poemindex":100},{"author":"李商隠","charstyle":"近體詩","content":"北湖南埭水漫漫，一片降旗百尺竿。\n三百年間同曉夢，鍾山何處有龍盤。\n","id":64564,"chapter":"卷七十七","chapternum":77,"title":"詠史","titledesc":"","collection":"","collectiondesc":"","poemindex":101},{"author":"李商隠","charstyle":"近體詩","content":"朝元閣迥羽衣新，首按昭陽第一人。\n當日不來髙處舞，可能天上有邊塵。\n","id":64565,"chapter":"卷七十七","chapternum":77,"title":"華清宫","titledesc":"","collection":"","collectiondesc":"","poemindex":102},{"author":"李商隠","charstyle":"近體詩","content":"永夀兵來夜不扃，金蓮無復印中庭。\n梁臺歌管三更罷，猶自風搖九子鈴。\n","id":64566,"chapter":"卷七十七","chapternum":77,"title":"齊宫詞","titledesc":"","collection":"","collectiondesc":"","poemindex":103},{"author":"李商隠","charstyle":"近體詩","content":"青陵臺畔日光斜，萬古貞魂倚暮霞。\n莫訝韓憑為蛺蜨，等閒飛上别枝花。\n","id":64567,"chapter":"卷七十七","chapternum":77,"title":"青陵臺","titledesc":"","collection":"","collectiondesc":"","poemindex":104},{"author":"李商隠","charstyle":"近體詩","content":"通靈夜醮達清晨，承露盤晞甲帳春。\n王母不來〈一作西歸〉方朔去，更須重見李夫人。\n","id":64568,"chapter":"卷七十七","chapternum":77,"title":"漢宫","titledesc":"","collection":"","collectiondesc":"","poemindex":105},{"author":"李商隠","charstyle":"近體詩","content":"任昉當年有美名，可憐才調最縱横。\n梁臺初建應惆悵，不得蕭公作騎兵。\n","id":64569,"chapter":"卷七十七","chapternum":77,"title":"讀任彦昇碑","titledesc":"","collection":"","collectiondesc":"","poemindex":106},{"author":"李商隠","charstyle":"近體詩","content":"珠箔輕明拂玉墀，披香新殿鬭腰支。\n不須㸔盡魚龍戯，終遣君王怒偃師。\n","id":64570,"chapter":"卷七十七","chapternum":77,"title":"宫妓","titledesc":"","collection":"","collectiondesc":"","poemindex":107},{"author":"李商隠","charstyle":"近體詩","content":"君恩如水向東流，得寵憂移失寵愁。\n莫向樽前奏花落，凉風只在殿西頭。\n","id":64571,"chapter":"卷七十七","chapternum":77,"title":"宫辭","titledesc":"","collection":"","collectiondesc":"","poemindex":108},{"author":"李商隠","charstyle":"近體詩","content":"樓上黄昏欲望休，玉梯横絶月中鈎。\n芭蕉不展丁香結，同向春風各自愁。\n","id":64572,"chapter":"卷七十七","chapternum":77,"title":"代贈","titledesc":"","collection":"","collectiondesc":"","poemindex":109},{"author":"李商隠","charstyle":"近體詩","content":"東南日出照髙樓，樓上離人唱石州。\n總把春山掃眉黛，不知供得幾多愁。\n","id":64573,"chapter":"卷七十七","chapternum":77,"title":"代贈","titledesc":"","collection":"","collectiondesc":"","poemindex":110},{"author":"李商隠","charstyle":"近體詩","content":"山上離宫宫上樓，樓前宫畔暮江流。\n楚天長短黄昏雨，宋玉無愁亦是愁。\n","id":64574,"chapter":"卷七十七","chapternum":77,"title":"楚吟","titledesc":"","collection":"","collectiondesc":"","poemindex":111},{"author":"李商隠","charstyle":"近體詩","content":"瑤池阿母綺牕開，黄竹歌聲動地哀。\n八駿日行三萬里，穆王何事不重來。\n","id":64575,"chapter":"卷七十七","chapternum":77,"title":"瑤池","titledesc":"","collection":"","collectiondesc":"","poemindex":112},{"author":"李商隠","charstyle":"近體詩","content":"地險悠悠天險長，金陵王氣應瑤光。\n休誇此地分天下，只得徐妃半面妝。\n","id":64576,"chapter":"卷七十七","chapternum":77,"title":"南朝","titledesc":"","collection":"","collectiondesc":"","poemindex":113},{"author":"李商隠","charstyle":"近體詩","content":"乗運應須宅八荒，男兒安得戀池隍。\n君王自起新豐後，項羽何曽在故鄉。\n","id":64577,"chapter":"卷七十七","chapternum":77,"title":"題漢祖廟","titledesc":"","collection":"","collectiondesc":"","poemindex":114},{"author":"李商隠","charstyle":"近體詩","content":"十歲裁詩走馬成，冷灰殘燭動離情。\n桐花萬里丹山路，雛鳳清於老鳳聲。\n","id":64578,"chapter":"卷七十七","chapternum":77,"title":"韓冬郎即席為詩相送一座盡驚他日余方追吟連宵侍坐徘徊乆之句有老成之風因成二絶寄酬兼呈畏之員外","titledesc":"","collection":"","collectiondesc":"","poemindex":115},{"author":"李商隠","charstyle":"近體詩","content":"劍棧風檣各苦辛，别時氷雪到時春。\n為憑何遜休聯句，廋盡東陽姓沈人。\n","id":64579,"chapter":"卷七十七","chapternum":77,"title":"韓冬郎即席為詩相送一座盡驚他日余方追吟連宵侍坐徘徊乆之句有老成之風因成二絶寄酬兼呈畏之員外","titledesc":"","collection":"","collectiondesc":"","poemindex":116},{"author":"李商隠","charstyle":"近體詩","content":"驪岫飛泉泛暖香，九龍呵䕶玉蓮房。\n平明每幸長生殿，不從金輿惟夀王。\n","id":64580,"chapter":"卷七十七","chapternum":77,"title":"驪山有感","titledesc":"","collection":"","collectiondesc":"","poemindex":117},{"author":"李商隠","charstyle":"近體詩","content":"巫峽迢迢舊楚宫，至今雲雨暗丹楓。\n微生盡戀人間樂，只有㐮王憶夢中。\n","id":64581,"chapter":"卷七十七","chapternum":77,"title":"過楚宫","titledesc":"","collection":"","collectiondesc":"","poemindex":118},{"author":"李商隠","charstyle":"近體詩","content":"龍池賜酒敞雲屏，羯鼓聲髙衆樂停。\n夜半宴歸宫漏永，薛王沉醉夀王醒。\n","id":64582,"chapter":"卷七十七","chapternum":77,"title":"龍池","titledesc":"","collection":"","collectiondesc":"","poemindex":119},{"author":"李商隠","charstyle":"近體詩","content":"雲母屏風燭影深，長河漸落曉星沈。\n嫦娥應悔偷靈藥，碧海青天夜夜心。\n","id":64583,"chapter":"卷七十七","chapternum":77,"title":"嫦娥","titledesc":"","collection":"","collectiondesc":"","poemindex":120},{"author":"李商隠","charstyle":"近體詩","content":"宣室求賢訪逐臣，賈生才調更無倫。\n可憐夜半虚前席，不問蒼生問鬼神。\n","id":64584,"chapter":"卷七十七","chapternum":77,"title":"賈生","titledesc":"","collection":"","collectiondesc":"","poemindex":121},{"author":"李商隠","charstyle":"近體詩","content":"此夜西亭月正圓，疎簾相伴宿風煙。\n梧桐莫更翻清露，孤鶴從來不得眠。\n","id":64585,"chapter":"卷七十七","chapternum":77,"title":"西亭","titledesc":"","collection":"","collectiondesc":"","poemindex":122},{"author":"李商隠","charstyle":"近體詩","content":"風露凄凄秋景繁，可憐榮落在朝昏。\n未央宫裏三千女，但保紅顔莫保恩。\n","id":64586,"chapter":"卷七十七","chapternum":77,"title":"槿花","titledesc":"","collection":"","collectiondesc":"","poemindex":123},{"author":"李商隠","charstyle":"近體詩","content":"桂含爽氣三秋首，蓂吐中旬二葉新。\n正是澄江如練處，元暉應喜見詩人。\n","id":64587,"chapter":"卷七十七","chapternum":77,"title":"和韋潘前輩七月十二日夜泊池州城下先寄上李使君","titledesc":"","collection":"","collectiondesc":"","poemindex":124},{"author":"李商隠","charstyle":"近體詩","content":"卿卿不惜鎖牕春，去作長楸走馬身。\n閒倚繡簾吹柳絮，日髙深院㫁無人。\n","id":64588,"chapter":"卷七十七","chapternum":77,"title":"訪人不遇留别館","titledesc":"","collection":"","collectiondesc":"","poemindex":125},{"author":"李商隠","charstyle":"近體詩","content":"簾外辛夷定已開，開時莫放艷陽回。\n年華若到經風雨，便是胡僧話劫灰。\n","id":64589,"chapter":"卷七十七","chapternum":77,"title":"寄惱韓同年時韓住蕭洞","titledesc":"","collection":"","collectiondesc":"","poemindex":126},{"author":"李商隠","charstyle":"近體詩","content":"龍山晴雪鳳樓霞，洞裏迷人有幾家。\n我為傷春心自醉，不勞君勸石榴花。\n","id":64590,"chapter":"卷七十七","chapternum":77,"title":"寄惱韓同年時韓住蕭洞","titledesc":"","collection":"","collectiondesc":"","poemindex":127},{"author":"李商隠","charstyle":"近體詩","content":"素琴絃㫁酒瓶空，倚坐欹眠日已中。\n誰向劉伶天幕内，更當陶令北牕風。\n","id":64591,"chapter":"卷七十七","chapternum":77,"title":"假日","titledesc":"","collection":"","collectiondesc":"","poemindex":128},{"author":"李商隠","charstyle":"近體詩","content":"絳紗弟子音塵絶，鸞鏡佳人舊㑹稀。\n今日致身歌舞地，木棉花暖鷓鴣飛。\n","id":64592,"chapter":"卷七十七","chapternum":77,"title":"李衛公","titledesc":"","collection":"","collectiondesc":"","poemindex":129},{"author":"李商隠","charstyle":"近體詩","content":"小亭閒眠微醉消，山榴海柏枝相交。\n水紋簟上琥珀枕，傍有堕釵雙翠翹。\n","id":64593,"chapter":"卷七十七","chapternum":77,"title":"偶題","titledesc":"","collection":"","collectiondesc":"","poemindex":130},{"author":"李商隠","charstyle":"近體詩","content":"清月依微香露輕，曲房小院多逢迎。\n春叢定是饒棲鳥，飲罷莫持紅燭行。\n","id":64594,"chapter":"卷七十七","chapternum":77,"title":"偶題","titledesc":"","collection":"","collectiondesc":"","poemindex":131},{"author":"李商隠","charstyle":"近體詩","content":"樹繞池寛月影多，村砧塢笛隔風蘿。\n西亭翠被餘香薄，一夜將愁向敗荷。\n","id":64595,"chapter":"卷七十七","chapternum":77,"title":"夜冷","titledesc":"","collection":"","collectiondesc":"","poemindex":132},{"author":"李商隠","charstyle":"近體詩","content":"共受征南不次恩，報恩惟是有忘言。\n巖花澗草西北路，未見髙僧只見猿。\n","id":64596,"chapter":"卷七十七","chapternum":77,"title":"同崔入詣藥山訪融師","titledesc":"","collection":"","collectiondesc":"","poemindex":133},{"author":"李商隠","charstyle":"近體詩","content":"白道縈迴入暮霞，斑騅嘶㫁七香車。\n春風自共何人笑，枉破陽城十萬家。\n","id":64597,"chapter":"卷七十七","chapternum":77,"title":"無題〈一云陽城〉","titledesc":"","collection":"","collectiondesc":"","poemindex":134},{"author":"李商隠","charstyle":"近體詩","content":"家近紅蕖曲水濵，全家羅襪起秋塵。\n莫將越客千絲網，網得西施别贈人。\n","id":64598,"chapter":"卷七十七","chapternum":77,"title":"失題","titledesc":"","collection":"","collectiondesc":"","poemindex":135},{"author":"李商隠","charstyle":"近體詩","content":"欲入盧家白玉堂，新春催破舞衣裳。\n蝶銜紅蕊蜂銜粉，共助青樓一日忙。\n","id":64599,"chapter":"卷七十七","chapternum":77,"title":"春日","titledesc":"","collection":"","collectiondesc":"","poemindex":136},{"author":"李商隠","charstyle":"近體詩","content":"夀陽公主嫁時妝，八字宫眉捧額黄。\n見我佯羞頻照影，不知身屬冶遊郎。\n","id":64600,"chapter":"卷七十七","chapternum":77,"title":"蝶〈一作無題〉","titledesc":"","collection":"","collectiondesc":"","poemindex":137},{"author":"李商隠","charstyle":"近體詩","content":"為有雲屏無限嬌，鳳城寒盡怕春宵。\n無端嫁得金龜壻，辜負香衾事早朝。\n","id":64601,"chapter":"卷七十七","chapternum":77,"title":"為有","titledesc":"","collection":"","collectiondesc":"","poemindex":138},{"author":"李商隠","charstyle":"近體詩","content":"驚魚撥剌燕翩翾，獨自江東上釣船。\n今日春光太漂蕩，謝家輕絮沈郎錢。\n","id":64602,"chapter":"卷七十七","chapternum":77,"title":"江東","titledesc":"","collection":"","collectiondesc":"","poemindex":139},{"author":"李商隠","charstyle":"近體詩","content":"暫憑樽酒送無憀，莫損愁眉與細腰。\n人世死前惟有别，春風争擬惜長條。\n","id":64603,"chapter":"卷七十七","chapternum":77,"title":"離亭賦得折楊桞","titledesc":"","collection":"","collectiondesc":"","poemindex":140},{"author":"李商隠","charstyle":"近體詩","content":"含煙惹霧每依依，萬緒千條拂落暉。\n為報行人休盡折，半留相送半迎歸。\n","id":64604,"chapter":"卷七十七","chapternum":77,"title":"離亭賦得折楊桞","titledesc":"","collection":"","collectiondesc":"","poemindex":141},{"author":"李商隠","charstyle":"近體詩","content":"雪中梅下與誰期，梅雪相兼一萬枝。\n若是石城無艇子，莫愁還似有愁時。\n","id":64605,"chapter":"卷七十七","chapternum":77,"title":"莫愁","titledesc":"","collection":"","collectiondesc":"","poemindex":142},{"author":"李商隠","charstyle":"近體詩","content":"粥香𩛿白杏花天，省對流鶯坐綺筵。\n今日寄來春已老，鳳樓迢遞憶秋千。\n","id":64606,"chapter":"卷七十七","chapternum":77,"title":"評事翁寄賜餳粥走筆為答","titledesc":"","collection":"","collectiondesc":"","poemindex":143},{"author":"李商隠","charstyle":"近體詩","content":"國事分明屬灌均，西陵魂㫁夜來人。\n君王不得為天子，半為當時賦洛神。\n","id":64607,"chapter":"卷七十七","chapternum":77,"title":"東阿王","titledesc":"","collection":"","collectiondesc":"","poemindex":144},{"author":"李商隠","charstyle":"近體詩","content":"紅蓮幕下紫梨新，命㫁湘南病渴人。\n今日問君能寄否，二江風水接天津。\n","id":64608,"chapter":"卷七十七","chapternum":77,"title":"寄成都髙苗二從事〈時二公從事商隠座主第 原註〉","titledesc":"","collection":"","collectiondesc":"","poemindex":145},{"author":"李商隠","charstyle":"近體詩","content":"百里陰雲覆雪泥，行人只在雪雲西。\n明朝驚破還鄉夢，定是陳倉碧野雞。\n","id":64609,"chapter":"卷七十七","chapternum":77,"title":"西南行却寄相送者","titledesc":"","collection":"","collectiondesc":"","poemindex":146},{"author":"李商隠","charstyle":"近體詩","content":"非關宋玉有微辭，却是㐮王夢覺遲。\n一自髙唐賦成後，楚天雲雨盡堪疑。\n","id":64610,"chapter":"卷七十七","chapternum":77,"title":"有感","titledesc":"","collection":"","collectiondesc":"","poemindex":147},{"author":"李商隠","charstyle":"近體詩","content":"無事經年别逺公，帝城鐘曉憶西峯。\n爐烟消盡寒燈晦，童子開門雪滿松。\n","id":64611,"chapter":"卷七十七","chapternum":77,"title":"憶住〈一作匡〉一師","titledesc":"","collection":"","collectiondesc":"","poemindex":148},{"author":"李商隠","charstyle":"近體詩","content":"多少分曹掌秘文，洛陽花雪夢隨君。\n定知何遜縁聯句，每到城東憶范雲。\n","id":64612,"chapter":"卷七十七","chapternum":77,"title":"送王十三校書分司","titledesc":"","collection":"","collectiondesc":"","poemindex":149},{"author":"李商隠","charstyle":"近體詩","content":"雲臺髙議正紛紛，誰定當時蕩冦勲。\n日暮灞陵原上獵，李將軍是故將軍。\n","id":64613,"chapter":"卷七十七","chapternum":77,"title":"舊將軍","titledesc":"","collection":"","collectiondesc":"","poemindex":150},{"author":"李商隠","charstyle":"近體詩","content":"十八年來堕世間，瑤池歸夢碧桃閒。\n如何漢殿穿鍼夜，又向牕中覷阿環。\n","id":64614,"chapter":"卷七十七","chapternum":77,"title":"曼倩辭","titledesc":"","collection":"","collectiondesc":"","poemindex":151},{"author":"李商隠","charstyle":"近體詩","content":"沈宋裁辭矜變律，王楊落筆得良朋。\n當時自謂宗師妙，今日惟觀對屬能。\n","id":64615,"chapter":"卷七十七","chapternum":77,"title":"漫成","titledesc":"","collection":"","collectiondesc":"","poemindex":152},{"author":"李商隠","charstyle":"近體詩","content":"李杜操持事畧齊，三才萬象共端倪。\n集仙殿與金鑾殿，可是蒼蠅惑曙雞。\n","id":64616,"chapter":"卷七十七","chapternum":77,"title":"漫成","titledesc":"","collection":"","collectiondesc":"","poemindex":153},{"author":"李商隠","charstyle":"近體詩","content":"月色燈光滿帝都，香車寳輦隘通衢。\n身閒不覩中興盛，羞逐鄉人賽紫姑。\n","id":64617,"chapter":"卷七十七","chapternum":77,"title":"正月十五夜聞京有燈恨不得觀","titledesc":"","collection":"","collectiondesc":"","poemindex":154}]