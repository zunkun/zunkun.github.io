[{"id":61790,"chapter":"卷四十五","chapternum":45,"charstyle":"古體詩","title":"游子吟","titledesc":"","collection":"","collectiondesc":"","poemindex":1,"author":"李益","content":"女羞夫壻薄，客恥主人賤。\n遭遇同衆流，低徊愧相見。\n君非青銅鏡，何事空照面。\n莫以衣上塵，不謂心如練。\n人生當榮盛，待士勿言倦。\n君看白日馳，何異弦上箭。\n"},{"id":61791,"chapter":"卷四十五","chapternum":45,"charstyle":"古體詩","title":"雜曲","titledesc":"","collection":"","collectiondesc":"","poemindex":2,"author":"李益","content":"妾本蠶家女，不識貴門儀。\n藁砧持玉斧，交結五陵兒。\n十日或一見，九日在路岐。\n人生此夫壻，富貴欲何為。\n楊栁徒可折，南山不可移。\n婦人貴結髪，寧有再嫁資。\n嫁女莫望髙，女心願所宜。\n寧從賤相守，不願貴相離。\n藍葉鬱重重，藍花若榴色。\n少女歸少年，光華自相得。\n誰言配君子，以奉百年身。\n有義即夫壻，無義還他人。\n愛如寒爐火，棄若秋風扇。\n山嶽起面前，相看不相見。\n丈夫非小兒，何用强相知。\n不見朝生菌，易成還易衰。\n征客欲臨路，居人還出門。\n北風河梁上，四野愁雲繁。\n豈不戀我家，夫壻多感恩。\n前程有日月，勲績在河源。\n少婦馬前立，請君聽一言。\n春至草亦生，誰能無别情。\n殷勤展心素，見新莫忘故。\n遙望孟門山，殷勤報君子。\n既為隨陽雁，勿學西流水。\n嘗聞生别離，悲莫悲於此。\n同器不同榮，堂下即千里。\n與君貧賤交，何異萍上水。\n託身天使然，同生復同死。\n"},{"id":61792,"chapter":"卷四十五","chapternum":45,"charstyle":"古體詩","title":"罷秩後入華山採茯苓逢道者","titledesc":"","collection":"","collectiondesc":"","poemindex":3,"author":"李益","content":"委綬來名山，觀竒恣所停。\n山中若有聞，言此不死庭。\n遂逢五老人，一謂西嶽靈。\n或聞撨人語，飛去入昴星。\n授我出雲路，蒼然凌石屏。\n視之有文字，乃古黄庭經。\n左右長松列，動搖風露零。\n上蟠千年枝，隂虬負青冥。\n下結九秋霰，流膏為茯苓。\n取之砂石間，異若龜鶴形。\n况聞秦宫女，華髪變已青。\n有如上帝心，與我千萬齡。\n始疑有仙骨，鍊魂可永寧。\n何事逐豪逰，飲啄以羶腥。\n神物亦自閟，風雷䕶此扄。\n欲傳山中寶，回䇿忽已暝。\n乃悲世上人，求醒終不醒。\n"},{"id":61793,"chapter":"卷四十五","chapternum":45,"charstyle":"古體詩","title":"從軍有苦樂行〈時從司空冀公北征作〉","titledesc":"","collection":"","collectiondesc":"","poemindex":4,"author":"李益","content":"勞者且莫歌，我歌送君觴。\n從君有苦樂，此曲樂未央。\n僕居在隴上，隴水斷人腸。\n東過秦宫路，宫樹入咸陽。\n時逢漢帝出，諫獵至長楊。\n詎馳逰俠窟，非結少年場。\n一旦承嘉惠，輕身重恩光。\n秉筆叅帷帟，從軍至朔方。\n邉地多隂風，草木自凄涼。\n斷絶海雲去，出沒胡沙長。\n參差引雁翼，隠轔騰軍裝。\n劍文夜如水，馬汗凍成霜。\n俠氣五都少，矜功六郡良。\n山河起目前，睚眦死路傍。\n北逐驅種落，西臨復舊疆。\n昔還尠餘資，今出乃贏糧。\n一矢弢夏服，我弓不再張。\n寄語丈夫雄，苦樂身自當。\n"},{"id":61794,"chapter":"卷四十五","chapternum":45,"charstyle":"古體詩","title":"來從竇車騎","titledesc":"","collection":"","collectiondesc":"","poemindex":5,"author":"李益","content":"東髪逢世屯，懐恩抱明義。\n讀書良不武，學劍慙非智。\n遂别魯諸生，來從竇車騎。\n追兵起邉急，絡馬黄金轡。\n出入燕南陲，由來重意氣。\n自經臯蘭戰，入破樓煩地。\n西北䕶三邉，東南留一尉。\n時過如雲雨，參差不自意。\n將軍失恩澤，萬事從此異。\n置酒髙臺上，薄暮秋風起。\n長㦸與我歸，歸來同棄置。\n自酌還自飲，非名又非利。\n歌出易水寒，琴下雍門淚。\n出逢平樂舊，言在天階侍。\n問我從軍苦，自陳少年貴。\n丈夫交四海，徒論身自致。\n漢將不封侯，蘇卿還逺使。\n今我終此曲，此曲誠不易。\n貴人難識心，何由知忌諱。\n"},{"id":61795,"chapter":"卷四十五","chapternum":45,"charstyle":"古體詩","title":"效古促促曲為河上思婦作","titledesc":"","collection":"","collectiondesc":"","poemindex":6,"author":"李益","content":"促促何促促，黄河九迴曲。\n嫁與棹船郎，空牀將影宿。\n不道君心不如石，那令妾貌長如玉。\n"},{"id":61796,"chapter":"卷四十五","chapternum":45,"charstyle":"古體詩","title":"登夏州城觀送行人賦得六州胡兒歌","titledesc":"","collection":"","collectiondesc":"","poemindex":7,"author":"李益","content":"六州胡兒六蕃語，十歳騎羊射沙鼠。\n沙頭牧馬孤雁飛，漢軍㳺騎貂錦衣。\n雲中征戍三千里，今日征行何歳歸。\n無定河邉數株栁，共送行人一杯酒。\n胡兒起作六蕃歌，齊唱嗚嗚盡垂手。\n心知舊國西州逺，西嚮胡天望鄉乆。\n回身忽作異方聲，一聲回盡征人首。\n蕃音塞曲自難分，似説邉情向朔雲。\n故國闗山無限路，風沙滿眼堪斷魂。\n不見天邉青草冢，古來愁殺漢昭君。\n"},{"id":61797,"chapter":"卷四十五","chapternum":45,"charstyle":"古體詩","title":"夜上西城聽梁州","titledesc":"","collection":"","collectiondesc":"","poemindex":8,"author":"李益","content":"行人夜上西城宿，聽唱梁州雙管逐。\n此時秋月滿闗山，何處關山無此曲。\n鴻雁新從北地來，聞聲一半却飛回。\n金河戍客腸應斷，更在秋風百尺臺。\n"},{"id":61798,"chapter":"卷四十五","chapternum":45,"charstyle":"近體詩","title":"獻劉濟","titledesc":"","collection":"","collectiondesc":"","poemindex":9,"author":"李益","content":"草緑古燕州，鶯聲引獨㳺。\n雁歸天北畔，春盡海西頭。\n向日花偏落，馳年水自流。\n感恩知有地，不上望京樓。\n"},{"id":61799,"chapter":"卷四十五","chapternum":45,"charstyle":"近體詩","title":"送同落第者東歸","titledesc":"","collection":"","collectiondesc":"","poemindex":10,"author":"李益","content":"東門有行客，落日滿前山。\n聖代誰知者，滄洲今獨還。\n片雲歸海暮，流水背城閒。\n余亦依嵩潁，松花深閉關。\n"},{"id":61800,"chapter":"卷四十五","chapternum":45,"charstyle":"近體詩","title":"登長城〈郭茂倩作塞下曲〉","titledesc":"","collection":"","collectiondesc":"","poemindex":11,"author":"李益","content":"漢家今上郡，秦塞古長城。\n有日雲長慘，無風沙自驚。\n當今聖天子，不戰四夷平。\n"},{"id":61801,"chapter":"卷四十五","chapternum":45,"charstyle":"近體詩","title":"同崔頒登鸛雀樓","titledesc":"","collection":"","collectiondesc":"","poemindex":12,"author":"李益","content":"鸛雀樓西百尺檣，汀洲雲樹共茫茫。\n漢家蕭鼓空流水，魏國山河半夕陽。\n事去千年猶恨速，愁來一日即為長。\n風烟併起思歸望，逺目非春亦自傷。\n"},{"id":61802,"chapter":"卷四十五","chapternum":45,"charstyle":"近體詩","title":"過馬嵬","titledesc":"","collection":"","collectiondesc":"","poemindex":13,"author":"李益","content":"金甲銀旌盡已回，蒼茫羅袖隔風埃。\n濃香猶自隨鸞輅，恨魄無由離馬嵬。\n南内真人悲帳殿，東溟方士問蓬萊。\n惟留坡畔彎環月，時送殘輝入夜臺。\n"},{"id":61803,"chapter":"卷四十五","chapternum":45,"charstyle":"近體詩","title":"送賈校書東歸寄振上人","titledesc":"","collection":"","collectiondesc":"","poemindex":14,"author":"李益","content":"北風吹雁數聲悲，况指前林是别時。\n秋草不堪頻送逺，白雲何處更相期。\n山隨匹馬行看暮，路入寒城獨去遲。\n為問東州故人道，江淹已擬惠休書。\n"},{"id":61804,"chapter":"卷四十五","chapternum":45,"charstyle":"近體詩","title":"過五原至飲馬泉","titledesc":"","collection":"","collectiondesc":"","poemindex":15,"author":"李益","content":"緑楊著水草如烟，舊是胡兒飲馬泉。\n幾處吹笳明月夜，何人倚劍白雲天。\n從來凍合關山路，今日分流漢使前。\n莫遣行人照容鬢，恐驚憔悴入新年。\n"},{"id":61805,"chapter":"卷四十五","chapternum":45,"charstyle":"近體詩","title":"鷓鴣詞","titledesc":"","collection":"","collectiondesc":"","poemindex":16,"author":"李益","content":"湘江斑竹枝，錦翅鷓鴣飛。\n處處湘雲合，郎從何處歸。\n"},{"id":61806,"chapter":"卷四十五","chapternum":45,"charstyle":"近體詩","title":"聽唱赤白桃李花","titledesc":"","collection":"","collectiondesc":"","poemindex":17,"author":"李益","content":"赤白桃李花，先皇在時曲。\n欲向西宫唱，西宫宫樹緑。\n"},{"id":61807,"chapter":"卷四十五","chapternum":45,"charstyle":"近體詩","title":"代人乞花","titledesc":"","collection":"","collectiondesc":"","poemindex":18,"author":"李益","content":"繡户朝眠起，開簾滿地花。\n春風解人意，吹落妾西家。\n"},{"id":61808,"chapter":"卷四十五","chapternum":45,"charstyle":"近體詩","title":"宫怨","titledesc":"","collection":"","collectiondesc":"","poemindex":19,"author":"李益","content":"露濕晴花春殿香，月明歌吹在昭陽。\n似將海水添宫漏，共滴長門一夜長。\n"},{"id":61809,"chapter":"卷四十五","chapternum":45,"charstyle":"近體詩","title":"江南曲〈一作韓翃詩〉","titledesc":"","collection":"","collectiondesc":"","poemindex":20,"author":"李益","content":"長落花枝雨㸃消，江城日暮好相邀。\n春樓不閉葳蕤鎖，緑水回連宛轉橋。\n"},{"id":61810,"chapter":"卷四十五","chapternum":45,"charstyle":"近體詩","title":"汴河曲","titledesc":"","collection":"","collectiondesc":"","poemindex":21,"author":"李益","content":"汴水東流無限春，隋家宫苑已成塵。\n行人莫上長堤望，風起楊花愁殺人。\n"},{"id":61811,"chapter":"卷四十五","chapternum":45,"charstyle":"近體詩","title":"寫情","titledesc":"","collection":"","collectiondesc":"","poemindex":22,"author":"李益","content":"水紋珍簟思悠悠，千里佳期一日休。\n從此無心愛良夜，任他明月下西樓。\n"},{"id":61812,"chapter":"卷四十五","chapternum":45,"charstyle":"近體詩","title":"九月十日雨中過張伯雄期栁雄未至","titledesc":"","collection":"","collectiondesc":"","poemindex":23,"author":"李益","content":"柳吳興近無消息，張長公貧苦寂寥。\n惟有角巾霑雨至，手持殘菊向西招。\n"},{"id":61813,"chapter":"卷四十五","chapternum":45,"charstyle":"近體詩","title":"上汝州郡樓","titledesc":"","collection":"","collectiondesc":"","poemindex":24,"author":"李益","content":"黄昏鼓角似邉州，三十年前上此樓。\n今日山川對垂淚，傷心不獨為悲秋。\n"},{"id":61814,"chapter":"卷四十五","chapternum":45,"charstyle":"近體詩","title":"宿石邑山中","titledesc":"","collection":"","collectiondesc":"","poemindex":25,"author":"李益","content":"浮雲不共此山齊，山靄蒼蒼望轉迷。\n曉月暫飛髙樹裏，秋河隔在數峰西。\n"},{"id":61815,"chapter":"卷四十五","chapternum":45,"charstyle":"近體詩","title":"避暑女冠","titledesc":"","collection":"","collectiondesc":"","poemindex":26,"author":"李益","content":"霧袖煙裙雲母冠，碧琉璃簟井氷寒。\n焚香欲降三青鳥，靜拂桐隂上玉壇。\n"},{"id":61816,"chapter":"卷四十五","chapternum":45,"charstyle":"近體詩","title":"春夜聞笛","titledesc":"","collection":"","collectiondesc":"","poemindex":27,"author":"李益","content":"寒山吹笛望春歸，遷客相看淚滿衣。\n洞庭一夜無窮雁，不待天明盡北飛。\n"},{"id":61817,"chapter":"卷四十五","chapternum":45,"charstyle":"近體詩","title":"從軍北征","titledesc":"","collection":"","collectiondesc":"","poemindex":28,"author":"李益","content":"天山雪後海風寒，横笛偏吹行路難。\n磧裏征人三十萬，一時回首月中看。\n"},{"id":61818,"chapter":"卷四十五","chapternum":45,"charstyle":"近體詩","title":"暖川","titledesc":"","collection":"","collectiondesc":"","poemindex":29,"author":"李益","content":"朔風凍合鸊鵜泉，牧馬千羣逐暖川。\n塞外征行無盡日，年年移帳雪中天。\n"},{"id":61819,"chapter":"卷四十五","chapternum":45,"charstyle":"近體詩","title":"度破訥沙","titledesc":"","collection":"","collectiondesc":"","poemindex":30,"author":"李益","content":"眼見風來沙旋移，經年不省草生時。\n莫言塞北無春到，總有春來何處知。\n"},{"id":61820,"chapter":"卷四十五","chapternum":45,"charstyle":"近體詩","title":"度破訥沙","titledesc":"","collection":"","collectiondesc":"","poemindex":31,"author":"李益","content":"破訥沙頭雁正飛，鸊鵜泉上戰初歸。\n平明日出東南地，滿磧寒光生鐵衣。\n"},{"id":61821,"chapter":"卷四十五","chapternum":45,"charstyle":"近體詩","title":"臨滹沱見蕃使列名","titledesc":"","collection":"","collectiondesc":"","poemindex":32,"author":"李益","content":"漠南春色到滹沱，邉柳青青塞馬多。\n萬里江山今不閉，漢家頻許郅支和。\n"},{"id":61822,"chapter":"卷四十五","chapternum":45,"charstyle":"近體詩","title":"夜宴觀石將軍舞","titledesc":"","collection":"","collectiondesc":"","poemindex":33,"author":"李益","content":"微月東南上戍樓，琵琶起舞錦纒頭。\n更聞横笛闗山逺，白草胡沙西塞秋。\n"},{"id":61823,"chapter":"卷四十五","chapternum":45,"charstyle":"近體詩","title":"聽曉角〈一作王昌齡〉","titledesc":"","collection":"","collectiondesc":"","poemindex":34,"author":"李益","content":"邉霜昨夜墮關榆，吹角當城片月孤。\n無限塞鴻飛不度，秋風吹入小單于。\n"},{"id":61824,"chapter":"卷四十五","chapternum":45,"charstyle":"近體詩","title":"夜上受降城聞笛","titledesc":"","collection":"","collectiondesc":"","poemindex":35,"author":"李益","content":"回樂峰前沙似雪，受降城上月如霜。\n不知何處吹蘆管，一夜征人盡望鄉。\n"},{"id":61825,"chapter":"卷四十五","chapternum":45,"charstyle":"近體詩","title":"晦日宴遊","titledesc":"","collection":"","collectiondesc":"","poemindex":36,"author":"嚴維","content":"晦日湔裾俗，春樓致酒時。\n山公還已醉，謝客舊能詩。\n溪栁薫晴淺，巖花待閏遲。\n為邦乆無事，比屋自熈熈。\n"},{"id":61826,"chapter":"卷四十五","chapternum":45,"charstyle":"近體詩","title":"九日陪崔郎中北山讌","titledesc":"","collection":"","collectiondesc":"","poemindex":37,"author":"嚴維","content":"上客南臺至，重陽此㑹文。\n菊芳寒露洗，杯翠夕陽曛。\n務簡人同醉，溪閒鳥自羣。\n府中官最小，惟有孟參軍。\n"},{"id":61827,"chapter":"卷四十五","chapternum":45,"charstyle":"近體詩","title":"秋夜船行","titledesc":"","collection":"","collectiondesc":"","poemindex":38,"author":"嚴維","content":"扁舟時屬暝，月上有餘輝。\n海燕秋還去，漁人夜不歸。\n中流何寂寂，孤棹也依依。\n一㸃前村火，誰家未掩扉。\n"},{"id":61828,"chapter":"卷四十五","chapternum":45,"charstyle":"近體詩","title":"荆溪館呈丘義興","titledesc":"","collection":"","collectiondesc":"","poemindex":39,"author":"嚴維","content":"失路荆溪上，依人忽暝投。\n長橋今夜月，陽羨古時州。\n野燒明山郭，寒更出縣樓。\n先生能館我，無事五湖逰。\n"},{"id":61829,"chapter":"卷四十五","chapternum":45,"charstyle":"近體詩","title":"同王徵君湘中有懐","titledesc":"","collection":"","collectiondesc":"","poemindex":40,"author":"嚴維","content":"八月洞庭秋，瀟湘水北流。\n還家萬里夢，為客五更愁。\n不用看書帙，偏宜上酒樓。\n故人京洛滿，何日復同逰。\n"},{"id":61830,"chapter":"卷四十五","chapternum":45,"charstyle":"近體詩","title":"酬劉員外見寄〈時劉為睦州司馬〉","titledesc":"","collection":"","collectiondesc":"","poemindex":41,"author":"嚴維","content":"蘇耽佐郡時，近出白雲司。\n藥補清羸疾，牕吟絶妙詞。\n栁塘春水漫，花塢夕陽遲〈歐陽詩話云天容時態融和駘蕩如在目前〉。\n欲識懐君意，明朝訪檝師。\n"},{"id":61831,"chapter":"卷四十五","chapternum":45,"charstyle":"近體詩","title":"酬普選二上人期相㑹見寄","titledesc":"","collection":"","collectiondesc":"","poemindex":42,"author":"嚴維","content":"本意宿東林，因聽子賤琴。\n遙知大小朗，已斷去來心。\n夜靜溪聲近，庭寒月色深。\n寧知塵外意，定後更成吟。\n"},{"id":61832,"chapter":"卷四十五","chapternum":45,"charstyle":"近體詩","title":"送舍弟","titledesc":"","collection":"","collectiondesc":"","poemindex":43,"author":"嚴維","content":"疎懶吾成性，才華爾自强。\n早稱眉最白，何事綬仍黄。\n時暑嗟於邁，家貧念聚糧。\n秖應宵夢裏，詩興屬池塘。\n"},{"id":61833,"chapter":"卷四十五","chapternum":45,"charstyle":"近體詩","title":"送桃巖成上人歸本寺","titledesc":"","collection":"","collectiondesc":"","poemindex":44,"author":"嚴維","content":"長老歸縁起，桃花憶舊巖。\n清晨雲抱石，深夜月籠杉。\n道具門人捧，齋糧谷鳥銜。\n餘生願依止，文字欲三緘。\n"},{"id":61834,"chapter":"卷四十五","chapternum":45,"charstyle":"近體詩","title":"贈别劉長卿時赴河南嚴中丞幕府","titledesc":"","collection":"","collectiondesc":"","poemindex":45,"author":"嚴維","content":"早見登郎署，同時即下僚。\n幾年江路永，今去國門遙。\n文變騷人體，官移漢帝朝。\n望山吟度日，接枕話通宵。\n萬里趨公府，孤帆限信潮。\n匡時知已老，聖代恥逃堯。\n"},{"id":61835,"chapter":"卷四十五","chapternum":45,"charstyle":"近體詩","title":"九日登髙","titledesc":"","collection":"","collectiondesc":"","poemindex":46,"author":"嚴維","content":"詩家九日憐芳菊，遲客髙齋瞰浙江。\n漢浦浪花搖素壁，西陵樹色入秋牕。\n木奴向熟懸金實，桑落新開瀉玉缸。\n四子醉時爭講徳，笑論黄霸屈為邦。\n"},{"id":61836,"chapter":"卷四十五","chapternum":45,"charstyle":"近體詩","title":"送崔峒使往睦州兼寄薛司户","titledesc":"","collection":"","collectiondesc":"","poemindex":47,"author":"嚴維","content":"如今相府用英髦，獨往南州肯吿勞。\n氷水近開漁浦出，雪雲初卷定山髙。\n木奴花映桐廬縣，青雀舟隨白鷺濤。\n使者應須訪㢘吏，府中唯有范功曹。\n"},{"id":61837,"chapter":"卷四十五","chapternum":45,"charstyle":"近體詩","title":"歳初喜皇甫侍御至","titledesc":"","collection":"","collectiondesc":"","poemindex":48,"author":"嚴維","content":"湖上新正逢故人，情深應不笑家貧。\n明朝别後門還掩，修竹千竿一老身。\n"},{"id":61838,"chapter":"卷四十五","chapternum":45,"charstyle":"近體詩","title":"重送新安劉員外","titledesc":"","collection":"","collectiondesc":"","poemindex":49,"author":"嚴維","content":"秋江渺渺水空波，越客孤舟欲榜歌。\n手折衰楊悲老大，故人零落已無多。\n"},{"id":61839,"chapter":"卷四十五","chapternum":45,"charstyle":"近體詩","title":"中書即事","titledesc":"","collection":"","collectiondesc":"","poemindex":50,"author":"裴度","content":"有意効承平，無功答聖明。\n灰心縁忍事，霜鬢為論兵。\n道直身還在，恩深命轉輕。\n鹽梅非擬議，葵藿是平生。\n白日長懸照，蒼蠅漫發聲。\n嵩陽舊田地，終使謝歸耕。\n"},{"id":61840,"chapter":"卷四十五","chapternum":45,"charstyle":"近體詩","title":"傍水閒行","titledesc":"","collection":"","collectiondesc":"","poemindex":51,"author":"裴度","content":"閒餘何處覺身輕，暫脱朝衣傍水行。\n鷗鳥亦知人意靜，故來相近不相驚。\n"},{"id":61841,"chapter":"卷四十五","chapternum":45,"charstyle":"近體詩","title":"春山夜月","titledesc":"","collection":"","collectiondesc":"","poemindex":52,"author":"于良史","content":"春來多勝事，賞玩夜忘歸。\n掬水月在手，弄花香滿衣。\n興來無逺近，欲去惜芳非。\n南望鐘鳴處，樓臺深翠微。\n"},{"id":61842,"chapter":"卷四十五","chapternum":45,"charstyle":"近體詩","title":"冬日寄李贊府","titledesc":"","collection":"","collectiondesc":"","poemindex":53,"author":"于良史","content":"地際朝陽滿，天邉宿霧收。\n風兼殘雪起，河帶斷氷流。\n北闕馳心極，南圖尚旅逰。\n登臨思不巳，何處得銷憂。\n"},{"id":61843,"chapter":"卷四十五","chapternum":45,"charstyle":"近體詩","title":"閒居寄薛據","titledesc":"","collection":"","collectiondesc":"","poemindex":54,"author":"于良史","content":"隠几讀黄老，閒齋耳目清。\n僻居人事少，多病道心生。\n雨洗山林濕，鴉鳴池館晴。\n晩來因廢卷，行藥至西城。\n"},{"id":61844,"chapter":"卷四十五","chapternum":45,"charstyle":"近體詩","title":"并州路作","titledesc":"","collection":"","collectiondesc":"","poemindex":55,"author":"李宣逺","content":"秋日并州路，黄榆落照間。\n孤城吹角罷，數騎射鵰還。\n帳幕遙臨水，牛羊自下山。\n征人正埀淚，烽火起雲間。\n"},{"id":61845,"chapter":"卷四十五","chapternum":45,"charstyle":"近體詩","title":"東隣美女歌","titledesc":"","collection":"","collectiondesc":"","poemindex":56,"author":"宋濟","content":"花暖江城斜日隂，鶯啼繡户曉雲深。\n春風不道珠簾隔，傳得歌聲與客心。\n"},{"id":61846,"chapter":"卷四十五","chapternum":45,"charstyle":"近體詩","title":"和王七度玉門關上吹笛","titledesc":"","collection":"","collectiondesc":"","poemindex":57,"author":"宋濟","content":"羌人吹笛戍樓間，樓上蕭條海月閒。\n借問梅花何處落，風吹一夜滿關山。\n"},{"id":61847,"chapter":"卷四十五","chapternum":45,"charstyle":"近體詩","title":"送閬州妓人歸老","titledesc":"","collection":"","collectiondesc":"","poemindex":58,"author":"何扶","content":"竹翠嬋娟草徑幽，佳人歸老傍汀洲。\n玉蟾露冷梁塵暗，金鳳花開雲鬢秋。\n十畝稻香新緑野，一聲歌斷舊青樓。\n芭蕉半捲西池雨，日暮門前雙白鷗。\n"},{"id":61848,"chapter":"卷四十五","chapternum":45,"charstyle":"近體詩","title":"春日","titledesc":"","collection":"","collectiondesc":"","poemindex":59,"author":"宋邕","content":"輕花細葉滿林端，昨夜春風曉色寒。\n黄鳥不堪愁裏聽，緑楊宜向雨中看。\n"},{"id":61849,"chapter":"卷四十五","chapternum":45,"charstyle":"近體詩","title":"題北里妓人壁","titledesc":"","collection":"","collectiondesc":"","poemindex":60,"author":"趙光逺","content":"魚鑰獸環斜掩門，萋萋芳草憶王孫。\n醉凭青鎖窺韓夀，閒擲金梭惱謝鯤。\n不夜珠光連玉匣，辟寒釵影落瑤尊。\n欲知腸斷相思處，役盡江淹别後魂。\n"},{"id":61850,"chapter":"卷四十五","chapternum":45,"charstyle":"近體詩","title":"咏手","titledesc":"","collection":"","collectiondesc":"","poemindex":61,"author":"趙光逺","content":"粧成皓腕洗凝脂，背接紅巾掬水時。\n薄霧袖中拈玉斚，斜陽屏上撚青絲。\n喚人急拍臨前檻，摘杏髙揎近曲池。\n好是琵琶絃畔見，細圓無節玉參差。\n"},{"id":61851,"chapter":"卷四十五","chapternum":45,"charstyle":"近體詩","title":"咏手","titledesc":"","collection":"","collectiondesc":"","poemindex":62,"author":"趙光逺","content":"撚玉磋瓊軟復圓，緑牕誰見上琴絃。\n慢籠彩筆閒書字，斜指瑤堦笑打錢。\n指甲試香添麝炷，舌頭輕㸃貼金鈿。\n象床珍簟宫棋處，拈定文楸占角邉。\n"},{"id":61852,"chapter":"卷四十五","chapternum":45,"charstyle":"古體詩","title":"雜感","titledesc":"","collection":"","collectiondesc":"","poemindex":63,"author":"鮑防","content":"漢家海内承平乆，萬國戎王皆稽首。\n天馬嘗衘苜蓿花，胡人歳獻蒲桃酒。\n五月荔枝初破顔，朝辭象郡夕函關。\n雁飛不度桂陽嶺，馬走先過林邑山。\n甘泉御果垂仙閣，日暮無風香自落。\n逺物皆重近皆輕，雞雖有徳不如鶴。\n"},{"id":61853,"chapter":"卷四十五","chapternum":45,"charstyle":"古體詩","title":"銅雀妓","titledesc":"","collection":"","collectiondesc":"","poemindex":64,"author":"劉商","content":"魏主矜蛾眉，美人美於玉。\n髙樓無晝夜，歌舞竟未足。\n盛色如轉圜，夕陽落深谷。\n仍令身殁後，尚縱平生慾。\n紅粉横淚痕，調絃向空屋。\n舉頭君不在，惟見西陵木。\n玉輦豈再來，嬌鬟為誰緑。\n那堪秋風裏，更舞陽春曲。\n曲罷情不勝，䦨干向西哭。\n臺邉生野草，來去罥羅縠。\n况復陵寢間，雙雙見麋鹿。\n"},{"id":61854,"chapter":"卷四十五","chapternum":45,"charstyle":"古體詩","title":"秋夜聽嚴紳巴童唱竹枝歌","titledesc":"","collection":"","collectiondesc":"","poemindex":65,"author":"劉商","content":"巴人逺從荆江客，回首荆山楚雲隔。\n思歸夜唱竹枝歌，庭槐葉落秋風多。\n曲中歴歴叙鄉思，鄉思綿綿楚詞古。\n身騎吳牛不畏虎，手提蓑笠欺風雨。\n猿啼日暮江岸邉，緑林連山水連天。\n來時十三今十五，一成新衣已再補。\n鴻雁南飛報隣伍，在家歡樂辭家苦。\n天晴露白鐘漏遲，淚痕滿面看竹枝。\n曲終寒竹風裊裊，西方日落東方曉。\n"},{"id":61855,"chapter":"卷四十五","chapternum":45,"charstyle":"古體詩","title":"柳條歌送客","titledesc":"","collection":"","collectiondesc":"","poemindex":66,"author":"劉商","content":"露井夭桃春未到，遲日猶寒柳開早。\n髙枝低枝飛鸝黄，千條萬條覆宫牆。\n幾回離别折欲盡，一夜東風吹又長。\n毿毿拂人行不進，依依送君無逺近。\n青青去住隨柳條，却寄來人以為信。\n"},{"id":61856,"chapter":"卷四十五","chapternum":45,"charstyle":"古體詩","title":"雜言同豆盧郎中郭南七里橋哀悼姚倉曹","titledesc":"","collection":"","collectiondesc":"","poemindex":67,"author":"劉商","content":"橋邉足離别終日為悲辛登橋因歎逝却羨别離人橋下東流水芳樹櫻桃蕊流水與潮回花落明年開可憐三語椽長作九泉灰宿昔懽逰在何處花前飲足求仙去"},{"id":61857,"chapter":"卷四十五","chapternum":45,"charstyle":"近體詩","title":"立春後言懐招汴州李庭衙推","titledesc":"","collection":"","collectiondesc":"","poemindex":68,"author":"令狐楚","content":"閒齋夜擊唾壺歌，試望夷門奈逺何。\n每聽塞笳離夢斷，時窺清鑑旅愁多。\n稍驚宵漏丁丁促，已覺春風習習和。\n海内故人君最老，花間鞭馬更相過。\n"},{"id":61858,"chapter":"卷四十五","chapternum":45,"charstyle":"近體詩","title":"逰晉祠上李逢吉相公","titledesc":"","collection":"","collectiondesc":"","poemindex":69,"author":"令狐楚","content":"不歴晉祠三十年，白頭重到一凄然。\n泉聲自昔鏘寒玉，草色雖秋耀翠鈿。\n少壯同逰寧有數，尊榮再㑹便無縁。\n相思臨水下雙淚，寄入并汾向洛川。\n"},{"id":61859,"chapter":"卷四十五","chapternum":45,"charstyle":"近體詩","title":"逺别離","titledesc":"","collection":"","collectiondesc":"","poemindex":70,"author":"令狐楚","content":"玳織鴛鴦履，金裝翡翠簪。\n畏人相問著，不擬到城南。\n"},{"id":61860,"chapter":"卷四十五","chapternum":45,"charstyle":"近體詩","title":"逰春辭","titledesc":"","collection":"","collectiondesc":"","poemindex":71,"author":"令狐楚","content":"一夜好風吹，新花一萬枝。\n風前調玉管，花下簇金羈。\n"},{"id":61861,"chapter":"卷四十五","chapternum":45,"charstyle":"近體詩","title":"長相思","titledesc":"","collection":"","collectiondesc":"","poemindex":72,"author":"令狐楚","content":"君行登隴上，妾夢在閨中。\n玉筯千行落，銀牀一半空。\n"},{"id":61862,"chapter":"卷四十五","chapternum":45,"charstyle":"近體詩","title":"長相思","titledesc":"","collection":"","collectiondesc":"","poemindex":73,"author":"令狐楚","content":"綺席春眠覺，紗窓曉望迷。\n朦朧殘夢裏，猶自在遼西。\n"},{"id":61863,"chapter":"卷四十五","chapternum":45,"charstyle":"近體詩","title":"從軍行","titledesc":"","collection":"","collectiondesc":"","poemindex":74,"author":"令狐楚","content":"荒雞隔水啼，汗馬向風嘶。\n終日隨旌斾，何時罷鼓鼙。\n"},{"id":61864,"chapter":"卷四十五","chapternum":45,"charstyle":"近體詩","title":"從軍行","titledesc":"","collection":"","collectiondesc":"","poemindex":75,"author":"令狐楚","content":"却望氷河濶，前登雪嶺髙。\n征人幾多在，又擬戰臨洮。\n"},{"id":61865,"chapter":"卷四十五","chapternum":45,"charstyle":"近體詩","title":"從軍行","titledesc":"","collection":"","collectiondesc":"","poemindex":76,"author":"令狐楚","content":"胡風千里驚，漢月五更明。\n縱有還家夢，猶聞出塞聲。\n"},{"id":61866,"chapter":"卷四十五","chapternum":45,"charstyle":"近體詩","title":"從軍行","titledesc":"","collection":"","collectiondesc":"","poemindex":77,"author":"令狐楚","content":"暮雪迷青海，隂崖覆白山。\n可憐班定逺，生入玉門關。\n"},{"id":61867,"chapter":"卷四十五","chapternum":45,"charstyle":"近體詩","title":"思君恩","titledesc":"","collection":"","collectiondesc":"","poemindex":78,"author":"令狐楚","content":"小苑鸎歌歇，長門蝶舞多。\n眼看春又去，翠輦不經過。\n"},{"id":61868,"chapter":"卷四十五","chapternum":45,"charstyle":"近體詩","title":"思君恩","titledesc":"","collection":"","collectiondesc":"","poemindex":79,"author":"令狐楚","content":"紫禁香如霧，青天月似霜。\n雲韶何處奏，祇是在昭陽。\n"},{"id":61869,"chapter":"卷四十五","chapternum":45,"charstyle":"近體詩","title":"少年行","titledesc":"","collection":"","collectiondesc":"","poemindex":80,"author":"令狐楚","content":"少小邉城慣放狂，驏騎蕃馬射黄羊。\n如今年老無筋力，猶倚營門數雁行。\n"},{"id":61870,"chapter":"卷四十五","chapternum":45,"charstyle":"近體詩","title":"少年行","titledesc":"","collection":"","collectiondesc":"","poemindex":81,"author":"令狐楚","content":"弓背霞明劍照霜，秋風走馬出咸陽。\n未收天子河湟地，不擬回頭望故鄉。\n"},{"id":61871,"chapter":"卷四十五","chapternum":45,"charstyle":"近體詩","title":"望春辭","titledesc":"","collection":"","collectiondesc":"","poemindex":82,"author":"令狐楚","content":"髙樓望見一花開，便覺春光四面來。\n暖日晴雲知次第，東風不用更相催。\n"},{"id":61872,"chapter":"卷四十五","chapternum":45,"charstyle":"古體詩","title":"山居雨霽即事","titledesc":"","collection":"","collectiondesc":"","poemindex":83,"author":"長孫佐輔","content":"結茅蒼嶺下，自與喧卑隔。\n况值雷雨晴，郊原轉岑寂。\n出門看反照，繞屋殘漏滴。\n古路絶人行，荒陂響螻蟈。\n籬崩𤓰豆蔓，圃壊牛羊跡。\n斷續古祠鴉，髙低逺村笛。\n喜聞東皋潤，欲往未通屐。\n杖䇿試危橋，攀蘿瞰苔壁。\n隣翁夜相訪，緩酌聊跂石。\n新月出汙罇，浮雲在巾舄。\n常隳腐儒操，謬習經邦畫。\n有待時未知，非關慕沮溺。\n"},{"id":61873,"chapter":"卷四十五","chapternum":45,"charstyle":"古體詩","title":"關山月","titledesc":"","collection":"","collectiondesc":"","poemindex":84,"author":"長孫佐輔","content":"淒淒還切切，戍客多離别。\n何處最傷心，關山見秋月。\n關月竟如何，由來逺近歌。\n始經玄莵塞，終繞白狼河。\n忽憶秦樓婦，流光應共有。\n巳得並蛾眉，還知攬纎手。\n去嵗照同行，比翼復連形。\n今宵照獨立，顧影自㷀㷀。\n餘輝漸西落，夜夜看如昨。\n借問映旌旗，何如鑒帷幙。\n拂曉朔風悲，蓬驚雁不飛。\n幾時征戍罷，還向月中歸。\n"},{"id":61874,"chapter":"卷四十五","chapternum":45,"charstyle":"古體詩","title":"隴西行","titledesc":"","collection":"","collectiondesc":"","poemindex":85,"author":"長孫佐輔","content":"隂雲凝朔氣，隴上正飛雪。\n四月草不生，北風勁如割。\n朝來羽書急，夜宿長城窟。\n道隘行不前，相呼抱鞍歇。\n人寒指欲墮，馬凍蹄亦裂。\n射雁旋充饑，斧氷還止渴。\n寧辭解圍鬭，但恐乘疲沒。\n早晩邉𠉀空，歸來養羸骨。\n"},{"id":61875,"chapter":"卷四十五","chapternum":45,"charstyle":"古體詩","title":"山行即事","titledesc":"","collection":"","collectiondesc":"","poemindex":86,"author":"長孫佐輔","content":"日落風䬘䬘，驅車行逺郊。\n中心有所悲，古墓穿黄茅。\n茅中狐兎窠，四面烏鳶巢。\n鬼火時獨出，人烟不相交。\n行行近破村，一徑欹還坳。\n迎霜聽蟋蟀，向月看蠨蛸。\n翁喜客來坐，客來羞厨庖。\n濁醪誇潑螘，時果仍新苞。\n相勸對寒燈，呼兒爇枯梢。\n性樸頗近古，其言無斗筲。\n憂歡世上并，嵗月途中抛。\n誰知問津客，空作楊雄嘲。\n"},{"id":61876,"chapter":"卷四十五","chapternum":45,"charstyle":"古體詩","title":"古宫怨","titledesc":"","collection":"","collectiondesc":"","poemindex":87,"author":"長孫佐輔","content":"窓前好樹名玫瑰，去年花落今年開。\n無情春色尚識返，君心忽斷何時來。\n憶昔粧成𠉀仙仗，宫鎖玲瓏日新上。\n拊心却笑西子嚬，掩鼻誰憂鄭姬謗。\n草染文章衣下履，花粘甲乙床前帳。\n三千玉貌休自誇，十二金釵獨相向。\n盛衰傾奪欲何如，嬌愛翻悲逐佞諛。\n重逺豈能慙沼鵠，棄前方見泣舩魚。\n看籠不記薫龍腦，詠扇空曾秃鼠鬚。\n始喜類蘿新託栢，終傷如薺却甘荼。\n院深獨開還獨閉，鸚鵡驚飛苔覆地。\n滿箱舊賜前日衣，漬枕新垂夜來淚。\n恨多開鏡照還悲，緑髻青蛾尚未衰。\n莫道新縑長絶比，猶逢故劍㑹相追。\n"},{"id":61877,"chapter":"卷四十五","chapternum":45,"charstyle":"古體詩","title":"尋山家","titledesc":"","collection":"","collectiondesc":"","poemindex":88,"author":"長孫佐輔","content":"獨訪山家歇還涉，茅屋斜連隔松葉。\n主人聞語未開門，繞籬野菜飛黄蝶。\n"},{"id":61878,"chapter":"卷四十五","chapternum":45,"charstyle":"古體詩","title":"對鏡吟","titledesc":"","collection":"","collectiondesc":"","poemindex":89,"author":"長孫佐輔","content":"憶昔逢君新納聘，青銅鑄出千年鏡。\n意憐光彩固無瑕，義比恩情永相映。\n每將鑒面兼鑒心，鑒來不輟情逾深。\n君非結心空結帶，結處尚新恩已背。\n開簾覽鏡悲難語，對面相看孟門阻。\n掩匣徒慙雙鳳飛，懸臺欲効孤鸞舞。\n粧成持照尚當時，只畏愁多遽變衰。\n昔日照來人共許，今朝照罷自生疑。\n鏡上有塵猶可拂，君恩詎肯無迴時。\n"},{"id":61879,"chapter":"卷四十五","chapternum":45,"charstyle":"古體詩","title":"南中客舍對雨送故人歸北","titledesc":"","collection":"","collectiondesc":"","poemindex":90,"author":"長孫佐輔","content":"猿聲啾啾雁聲苦，卷簾相對愁不語。\n幾年客吳君在楚，况送君歸我猶阻。\n家書作得不忍封，北風吹斷堦前雨。\n"},{"id":61880,"chapter":"卷四十五","chapternum":45,"charstyle":"近體詩","title":"代别後夢别","titledesc":"","collection":"","collectiondesc":"","poemindex":91,"author":"長孫佐輔","content":"别中還夢别，悲後更生悲。\n覺夢俱千里，追尋難再期。\n翻思夢裏苦，却恨覺來遲。\n縱是非真事，何妨夢㑹時。\n"},{"id":61881,"chapter":"卷四十五","chapternum":45,"charstyle":"近體詩","title":"杭州秋日留别故友","titledesc":"","collection":"","collectiondesc":"","poemindex":92,"author":"長孫佐輔","content":"相見又相别，大江秋水深。\n悲歡一世事，去住兩鄉心。\n淅瀝籬下葉，凄清堦上琴。\n獨隨孤棹去，何處更同衾。\n"},{"id":61882,"chapter":"卷四十五","chapternum":45,"charstyle":"近體詩","title":"别友人","titledesc":"","collection":"","collectiondesc":"","poemindex":93,"author":"長孫佐輔","content":"愁多不忍醒時别，想極還尋靜處行。\n誰遣同衾又分手，不如行路本無情。\n"}]