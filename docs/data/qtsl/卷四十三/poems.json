[{"author":"顧况","charstyle":"古體詩","id":61540,"chapter":"卷四十三","chapternum":43,"title":"築城","titledesc":"築城刺臨戎也寺人臨戎以墓磚為城壁","content":"築城登登于以作固咨爾寺兮發郊外冢墓死而無知猶或不可若其有知惟上帝是愬","collection":"","collectiondesc":"","poemindex":1},{"author":"顧况","charstyle":"古體詩","id":61541,"chapter":"卷四十三","chapternum":43,"title":"築城","titledesc":"築城刺臨戎也寺人臨戎以墓磚為城壁","content":"築城奕奕于以固敵咨爾寺兮發郊外冢甓死而無知猶或不可若其有知惟上帝是謫","collection":"","collectiondesc":"","poemindex":2},{"author":"顧况","charstyle":"古體詩","id":61542,"chapter":"卷四十三","chapternum":43,"title":"囝","titledesc":"囝哀閩也〈囝音蹇閩俗呼子為囝呼父為郎罷 按唐世閹兒出閩中諸道買獻號為私白事見楊復恭傳 青箱雜記云唐世多取閩童為閹奴以進之故况陳其苦以諷焉〉","content":"囝生閩方閩吏得之乃絶其陽為臧為獲致金滿屋為髠為鉗如視草木天道無知我罹其毒神道無知彼受其福郎罷别囝吾悔生汝及汝既生人勸不舉不從人言果獲是苦囝别郎罷心摧血下隔地絶天及至黄泉不得在郎罷前","collection":"","collectiondesc":"","poemindex":3},{"author":"顧况","charstyle":"古體詩","id":61543,"chapter":"卷四十三","chapternum":43,"title":"採蠟","titledesc":"採蠟怨奢也荒巖之間有以纊䝉其身腰藤造險及有羣蜂肆毒哀呼不應則上捨藤而下沈之壑","content":"採採者蠟於泉谷兮煌煌中堂烈華燭兮新歌善舞絃柱促兮荒巖之人自取其毒兮","collection":"","collectiondesc":"","poemindex":4},{"author":"顧况","charstyle":"古體詩","id":61544,"chapter":"卷四十三","chapternum":43,"title":"擬古","titledesc":"","content":"龍劍昔藏影送雄留其雌人生阻懽㑹神物亦别離碧樹感秋落佳人無還期夜琴為君咽浮雲為君滋愛而傷不見星漢徒參差","collection":"","collectiondesc":"","poemindex":5},{"author":"顧况","charstyle":"古體詩","id":61545,"chapter":"卷四十三","chapternum":43,"title":"棄婦詞","titledesc":"","content":"古來有棄婦棄婦有歸處今日妾辭君遣妾何處去舊家零落盡慟哭來時路憶昔初嫁君聞君甚周旋綺羅錦繡段有贈黄金千十五許嫁君二十移所天結髪日未乆離居緬山川家家盡歡樂賤妾空自憐幽閨多沈思盛事無十年相思若循環枕席生流泉流泉咽不噪獨夢關山道及此見君還君歸妾已老物華惡衰賤新寵方妍好掩淚出故房傷心極秋草自妾為君妻君東妾在西紅顔到曉恨玉貌一生啼妾有嫁時服輕雲淡翠霞瑠璃作斗帳四角金蓮花自從别離後不覺塵埃厚常嫌玳瑁孤獨恨梧桐偶玉顔逐霜霰賤妾何能守寒沼落芙蓉秋風散楊栁以此憔悴顔空將舊物還餘生欲有寄誰肯相牽攀君恩既斷絶相見何年月悔傾連理杯虛作同心結女蘿附青松貴在相依投浮萍共緑水教作若為流不忿君棄妾自嘆妾縁薄憶昔初嫁君小姑纔倚床今日辭君去小姑如妾長回頭語小姑莫嫁如兄夫","collection":"","collectiondesc":"","poemindex":6},{"author":"顧况","charstyle":"古體詩","id":61546,"chapter":"卷四十三","chapternum":43,"title":"華山西岡遊贈隠元叟","titledesc":"","content":"羣峰鬱初霽潑黛若鬟沐天風鼓唅呀搖撼千灌木木葉微墮黄石泉淨停緑危磴蘿薜牽迥步入幽谷我心寄青霞世事慚蒼鹿遂令巢許輩于焉謝塵俗想是悠悠雲可契去留燭","collection":"","collectiondesc":"","poemindex":7},{"author":"顧况","charstyle":"古體詩","id":61547,"chapter":"卷四十三","chapternum":43,"title":"行路難","titledesc":"","content":"君不見古人燒水銀變作北邙山上塵藕絲掛在虚空中欲落不落愁殺人睢水英雄多血刄建章宫闕成灰燼淮王身死桂樹折徐福一去音書絶行路難行路難生死有命皆繇天秦王漢武遭不脱汝獨何人學神仙君不見擔雪塞井空用力炊沙作飯豈堪食一生肝膽向人盡相識不如不相識冬青樹上掛凌霄歳晏花凋樹不凋凡物各自有根本種禾終不生荳苗行路難行路難不知何處是平道中心無事當富貴今日看君顔色好","collection":"","collectiondesc":"","poemindex":8},{"author":"顧况","charstyle":"古體詩","id":61548,"chapter":"卷四十三","chapternum":43,"title":"行路難","titledesc":"","content":"君不見少年頭上如雲髪少壯如雲老如雪豈知灌頂有醍醐能使清涼頭不熱吕梁之水挂飛流黿鼉蛟蜃不敢逰少年恃險若平地獨倚長劍凌清秋行路難行路難昔日少年今已老炫目春光不長好前朝竹帛事皆空日暮牛羊古城草","collection":"","collectiondesc":"","poemindex":9},{"author":"顧况","charstyle":"古體詩","id":61549,"chapter":"卷四十三","chapternum":43,"title":"短歌行〈有序〉","titledesc":"情思發動聖賢所不能免也師乙陳其宜延州審其音理亂之所經王化之所興也信無逃於聲教豈徒文彩之麗遂作此歌","content":"城邉路今人犂田昔人墓岸上沙昔時江水今人家今人昔人共長歎四氣相催節迴換明月皎皎入華池白雲離離度青漢我欲升天天隔霄我欲渡水水無橋我欲上山山路險我欲汲井井泉遙越人翠被今何夕獨立沙邉江草碧紫燕西飛欲寄書白雲何處蓬萊客","collection":"","collectiondesc":"","poemindex":10},{"author":"顧况","charstyle":"古體詩","id":61550,"chapter":"卷四十三","chapternum":43,"title":"短歌行〈有序〉","titledesc":"情思發動聖賢所不能免也師乙陳其宜延州審其音理亂之所經王化之所興也信無逃於聲教豈徒文彩之麗遂作此歌","content":"新繫青絲百尺繩心在君家轆轤上我心皎潔君不知轆轤一轉一惆悵何處春風吹曉幕江南渌水通朱閣美人二八顔如花泣向春風畏花落臨春風聽春鳥别時多見時少愁人一夜不得眠瑤井玉繩相對曉","collection":"","collectiondesc":"","poemindex":11},{"author":"顧况","charstyle":"古體詩","id":61551,"chapter":"卷四十三","chapternum":43,"title":"短歌行〈有序〉","titledesc":"情思發動聖賢所不能免也師乙陳其宜延州審其音理亂之所經王化之所興也信無逃於聲教豈徒文彩之麗遂作此歌","content":"軒轅黄帝初得仙鼎湖一去三千年周流三十六洞天洞中日月星辰聨騎龍倒景逰八極軒轅弓劔無人識東海青童寄消息〈以上三首前二首才調集作悲歌分為二首後一首集本作攀龍引今叅文苑文粹品彚紀事改正〉","collection":"","collectiondesc":"","poemindex":12},{"author":"顧况","charstyle":"古體詩","id":61552,"chapter":"卷四十三","chapternum":43,"title":"公子行","titledesc":"","content":"輕薄兒面如玉紫陌春風纒馬足雙𩍐懸金縷鶻飛長衫刺雪生犀束緑槐夾道隂初成珊瑚幾節敵紅星紅肌拂拂酒光凝當階背拉金吾行朝逰鼕鼕鼓聲發暮逰鼕鼕鼓聲絶入門不肯自升堂美人扶踏金階月","collection":"","collectiondesc":"","poemindex":13},{"author":"顧况","charstyle":"古體詩","id":61553,"chapter":"卷四十三","chapternum":43,"title":"長安道","titledesc":"","content":"長安道人無衣馬無草何不歸來山中老","collection":"","collectiondesc":"","poemindex":14},{"author":"顧况","charstyle":"古體詩","id":61554,"chapter":"卷四十三","chapternum":43,"title":"梁廣畫花歌","titledesc":"","content":"王母欲過劉徹家飛瓊夜入雲軿車紫書分付與青鳥却向人間求好花上元夫人最小女頭面端正能言語手把梁生畫花看凝嚬掩笑心相許心相許為白阿孃從嫁與","collection":"","collectiondesc":"","poemindex":15},{"author":"顧况","charstyle":"古體詩","id":61555,"chapter":"卷四十三","chapternum":43,"title":"烏啼曲","titledesc":"","content":"玉房掣鎖聲翻葉銀箭添泉霜遶堞畢逋撥剌日銜城八九雛飛其母驚此是天上老鵶鳴人間老鵶無此聲搖風雜佩耿華燭夜聽羽人彈此曲東方曈曈赤日旭","collection":"","collectiondesc":"","poemindex":16},{"author":"顧况","charstyle":"古體詩","id":61556,"chapter":"卷四十三","chapternum":43,"title":"嵇山道芬上人畫山水歌","titledesc":"","content":"鏡湖真僧白道芬不服朱審李將軍墨汁平鋪洞庭水筆頭㸃出蒼梧雲且看八月十五夜月下看山盡如畫","collection":"","collectiondesc":"","poemindex":17},{"author":"顧况","charstyle":"古體詩","id":61557,"chapter":"卷四十三","chapternum":43,"title":"范山人畫山水歌","titledesc":"","content":"山崢嶸水澄泓漫漫汗汗一筆耕一草一木棲神明忽如空中有物物中有聲復如逺道望鄉客夢遶山川身不行","collection":"","collectiondesc":"","poemindex":18},{"author":"顧况","charstyle":"古體詩","id":61558,"chapter":"卷四十三","chapternum":43,"title":"梁司馬畫馬歌","titledesc":"","content":"畫精神畫筋骨一團旋風瞥滅沒仰秣如上賀蘭山低頭欲飲長城窟此馬昻然獨此羣阿爺是龍飛入雲黄沙枯磧無寸草一日行過千里道展處把筆欲描時司馬一騧賽傾倒","collection":"","collectiondesc":"","poemindex":19},{"author":"顧况","charstyle":"古體詩","id":61559,"chapter":"卷四十三","chapternum":43,"title":"杜秀才畫立走水牛歌","titledesc":"","content":"崑崙兒騎白象時時鎖着獅子項奚奴跨馬不搭鞍立走水牛驚漢官江村小兒好誇騎脚踏牛頭上牛領淺草平田擦過時大蟲着鈍幾落井杜生知我戀滄洲畫作一障張床頭八十老婆拍手笑妬他織女嫁牽牛","collection":"","collectiondesc":"","poemindex":20},{"author":"顧况","charstyle":"古體詩","id":61560,"chapter":"卷四十三","chapternum":43,"title":"李供奉彈箜篌歌","titledesc":"","content":"國府樂手彈箜篌赤黄絛索金鎝頭早晨有勑鴛鴦殿夜靜逐歌明月樓起坐可憐能抱撮大指調絃中指撥腕頭花落舞製裂手下鳥驚飛撥剌珊瑚席一聲一聲鳴錫錫羅綺屏一絃一絃如撼鈴急彈好遲亦好宜逺聽宜近聽左手低右手舉易調移音天賜與大絃似秋鴈聨聨度隴闗小絃似春燕喃喃向人語手頭疾腕頭軟來來去去如風卷聲清冷冷鳴索索垂珠碎玉空中落美女爭窺玳瑁簾聖人卷上真珠箔大絃長小絃短小絃𦂳快大絃緩初調鏘鏘似鴛鴦水上弄新聲入深似太清仙鶴逰秘館李供奉儀容質身才稍稍六尺一在外不曾輒教人内裏聲聲不遣出指剥蔥腕削玉饒鹽饒醬五味足弄調人間不識名彈盡天下崛竒曲番曲漢曲聲皆好彈着曲髓曲肝腦往往從空入户來瞥瞥隨風落春草草頭只覺風吹入風來草即隨風立草亦不知風到來風亦不知聲緩急爇玉燭照銀燈光照手實可憎只照箜篌絃上手不照箜篌聲裏能馳鳳闕拜鸞殿天子一日一迴見王侯將相五馬迎巧聲一日一迴變實可重不惜千金買一弄銀器胡瓶馬上䭾瑞錦輕羅滿車送此州好手非一國一國東西盡南北除却天上化下來若向人間實難得","collection":"","collectiondesc":"","poemindex":21},{"author":"顧况","charstyle":"古體詩","id":61561,"chapter":"卷四十三","chapternum":43,"title":"李湖州孺人彈箏歌","titledesc":"","content":"武帝當年留法曲凄清掩抑絃柱促上陽宫人怨青苔此夜想夫憐碧玉思婦髙樓刺壁窺愁猿叫月鸚呼兒寸心十指有長短妙入神處無人知獨把梁州凡幾拍風沙對面胡秦隔聽中忘却前溪碧醉後猶疑邉草白","collection":"","collectiondesc":"","poemindex":22},{"author":"顧况","charstyle":"古體詩","id":61562,"chapter":"卷四十三","chapternum":43,"title":"鄭女彈箏歌","titledesc":"","content":"鄭女八嵗能彈筝春風吹落天上聲一聲雍門淚承睫兩聲赤鯉露鬐鬛三聲白猿臂拓頰鄭女出參丈人時落花若斷逰空絲髙樓不掩許聲出羞殺百舌黄鶯兒","collection":"","collectiondesc":"","poemindex":23},{"author":"顧况","charstyle":"古體詩","id":61563,"chapter":"卷四十三","chapternum":43,"title":"日晚歌","titledesc":"","content":"日窅窅兮下山望佳人兮不還花落兮屋上草生兮堦間日日兮春風芳菲兮欲歇老不可兮更少君胡為兮輕别","collection":"","collectiondesc":"","poemindex":24},{"author":"顧况","charstyle":"近體詩","id":61564,"chapter":"卷四十三","chapternum":43,"title":"閒居自述","titledesc":"","content":"榮辱不闗身誰為疎與親有山堪結屋無地可容塵白髪偏添夀黄花不厭貧一樽朝暮醉陶令果何人","collection":"","collectiondesc":"","poemindex":25},{"author":"顧况","charstyle":"近體詩","id":61565,"chapter":"卷四十三","chapternum":43,"title":"洛陽早春","titledesc":"","content":"何地避春愁終年憶舊逰一家千里外百舌五更頭客路偏逢雨鄉山不入樓故園桃李月伊水向東流","collection":"","collectiondesc":"","poemindex":26},{"author":"顧况","charstyle":"近體詩","id":61566,"chapter":"卷四十三","chapternum":43,"title":"南歸","titledesc":"","content":"老病力難任猶多鏡雪侵鱸魚消宦况鷗鳥識歸心急雨江帆重殘更驛樹深鄉闗殊可望漸漸入吳音","collection":"","collectiondesc":"","poemindex":27},{"author":"顧况","charstyle":"近體詩","id":61567,"chapter":"卷四十三","chapternum":43,"title":"經廢寺","titledesc":"","content":"不知何世界有處似前朝石路無人掃松門被火燒斷幡猶挂刹故板尚搘橋數卷殘經在多年字欲銷","collection":"","collectiondesc":"","poemindex":28},{"author":"顧况","charstyle":"近體詩","id":61568,"chapter":"卷四十三","chapternum":43,"title":"白蘋洲送客","titledesc":"","content":"莫信梅花發由來漫報春不才充野客扶病送朝臣闕下搖清珮洲邉採白蘋臨流不痛飲鷗鳥也欺人","collection":"","collectiondesc":"","poemindex":29},{"author":"顧况","charstyle":"近體詩","id":61569,"chapter":"卷四十三","chapternum":43,"title":"春鳥詞送元秀才入京","titledesc":"","content":"春來繡羽齊暮向竹林棲禁苑銜花出河橋隔樹啼尋聲知去逺顧影念飛低别有無巢鷰猶窺幕上泥","collection":"","collectiondesc":"","poemindex":30},{"author":"顧况","charstyle":"近體詩","id":61570,"chapter":"卷四十三","chapternum":43,"title":"樂府","titledesc":"","content":"暖谷春光至宸逰近甸榮雲隨天仗轉風入御簾輕翠葢浮佳氣朱樓倚太清朝臣冠劍退宫女管絃迎細草承雕輦繁花入幔城文房開聖藻武衛宿天營玉醴隨觴至銅壺逐漏行五星含土徳萬姓徹中聲親祀先崇典躬推示勸耕國風新正樂農器近銷兵道徳闗河固刑章日月明野人同鳥獸率舞感昇平","collection":"","collectiondesc":"","poemindex":31},{"author":"顧况","charstyle":"近體詩","id":61571,"chapter":"卷四十三","chapternum":43,"title":"寄江南鶴林寺石氷上人","titledesc":"","content":"山川重復重心地暗相逢忽憶秋江月如聞古寺鐘湖平南北岸雲抱兩三峰定力超香象真言攝毒龍風中何處鶴石上幾年松為報烟霞道人間共不容","collection":"","collectiondesc":"","poemindex":32},{"author":"顧况","charstyle":"近體詩","id":61572,"chapter":"卷四十三","chapternum":43,"title":"送從兄使新羅","titledesc":"","content":"六氣銅渾轉三光玉律調河宫清奉賮海嶽晏來朝地絶提封入天平錫貢饒揚威輕破鹵柔服恥征遼曙色黄金闕寒聲白鷺潮樓船非習戰驄馬是嘉招帝女飛銜石鮫人賣淚綃管寧雖不偶徐市儻相邀獨島懸空翠孤霞上泬寥蟾蜍同漢月螮蝀異秦橋水豹横吹浪花鷹迥拂霄晨裝凌莽渺夜泊記招搖幾路通圓嶠何山是沃焦颶風晴汩起隂火暝潛燒鬢髪成新髻人參長舊苗扶桑銜日近析木帶津遙夢向愁中積魂當别處銷臨川思結網見彈欲求鴞共散羲和厯誰差甲子朝滄波仗忠信譯語辨謳謠叠鼓鯨鱗隠隂帆鷁首飄南溟隨大翼西海飲文鰩指景尋靈草排雲聽洞簫封侯萬里外未肯後班超","collection":"","collectiondesc":"","poemindex":33},{"author":"顧况","charstyle":"近體詩","id":61573,"chapter":"卷四十三","chapternum":43,"title":"送大理張卿","titledesc":"","content":"春色依依傷解攜月卿今夜泊隋堤白沙洲上江蘺長緑樹村邉謝豹啼遷客此來無倚仗故人相去隔雲泥越禽惟有南枝分目送孤鴻飛向西","collection":"","collectiondesc":"","poemindex":34},{"author":"顧况","charstyle":"近體詩","id":61574,"chapter":"卷四十三","chapternum":43,"title":"洛陽陌","titledesc":"","content":"鶯啼滿御堤堤柳拂絲齊風送名花落香紅襯馬蹄","collection":"","collectiondesc":"","poemindex":35},{"author":"顧况","charstyle":"近體詩","id":61575,"chapter":"卷四十三","chapternum":43,"title":"洛陽陌","titledesc":"","content":"珂珮逐鳴騶王孫結伴逰金丸落飛鳥乘興醉青樓","collection":"","collectiondesc":"","poemindex":36},{"author":"顧况","charstyle":"近體詩","id":61576,"chapter":"卷四十三","chapternum":43,"title":"夢後吟","titledesc":"","content":"醉中還有夢身外已無心明鏡惟知老青山何處深","collection":"","collectiondesc":"","poemindex":37},{"author":"顧况","charstyle":"近體詩","id":61577,"chapter":"卷四十三","chapternum":43,"title":"江上","titledesc":"","content":"江清白鳥斜蕩槳罥蘋花聽唱菱歌晚迴塘月照沙","collection":"","collectiondesc":"","poemindex":38},{"author":"顧况","charstyle":"近體詩","id":61578,"chapter":"卷四十三","chapternum":43,"title":"憶鄱陽舊逰","titledesc":"","content":"悠悠南國思夜向江南泊楚客斷腸時月明楓子落","collection":"","collectiondesc":"","poemindex":39},{"author":"顧况","charstyle":"近體詩","id":61579,"chapter":"卷四十三","chapternum":43,"title":"歸山作","titledesc":"","content":"心事數莖白髪生涯一片青山空林有雪相待古道無人獨還","collection":"","collectiondesc":"","poemindex":40},{"author":"顧况","charstyle":"近體詩","id":61580,"chapter":"卷四十三","chapternum":43,"title":"宫詞","titledesc":"","content":"長樂宫連上苑春玉樓金殿艶歌新君門一入無由出惟有宫鶯得見人","collection":"","collectiondesc":"","poemindex":41},{"author":"顧况","charstyle":"近體詩","id":61581,"chapter":"卷四十三","chapternum":43,"title":"宫詞","titledesc":"","content":"禁栁烟中聞曉烏風吹玉漏盡銅壺内官先向蓬萊殿金合開香瀉御爐","collection":"","collectiondesc":"","poemindex":42},{"author":"顧况","charstyle":"近體詩","id":61582,"chapter":"卷四十三","chapternum":43,"title":"宫詞","titledesc":"","content":"玉階容衛宿千官風獵青旂曉仗寒侍女先來薦瓊蕊露漿新下九霄盤","collection":"","collectiondesc":"","poemindex":43},{"author":"顧况","charstyle":"近體詩","id":61583,"chapter":"卷四十三","chapternum":43,"title":"宫詞","titledesc":"","content":"九重天樂降神仙步舞分行踏錦筵嘈𡂐一聲鐘鼓歇萬人樓下拾金錢","collection":"","collectiondesc":"","poemindex":44},{"author":"顧况","charstyle":"近體詩","id":61584,"chapter":"卷四十三","chapternum":43,"title":"山中","titledesc":"","content":"野人愛向山中宿况在葛洪丹井西庭前有箇長松樹夜半子規來上啼","collection":"","collectiondesc":"","poemindex":45},{"author":"顧况","charstyle":"近體詩","id":61585,"chapter":"卷四十三","chapternum":43,"title":"横山故居","titledesc":"","content":"家在雙峰蘭若邉一聲秋磬發孤烟山連極浦鳥飛盡月上青林人未眠","collection":"","collectiondesc":"","poemindex":46},{"author":"顧况","charstyle":"近體詩","id":61586,"chapter":"卷四十三","chapternum":43,"title":"臨海所居","titledesc":"","content":"此是昔年征戰處曾經永日絶人行千家寂寂對流水惟有汀洲春草生","collection":"","collectiondesc":"","poemindex":47},{"author":"顧况","charstyle":"近體詩","id":61587,"chapter":"卷四十三","chapternum":43,"title":"臨海所居","titledesc":"","content":"此去臨溪不是遙樓中望見赤城標不知叠嶂重霞裏更有何人度石橋","collection":"","collectiondesc":"","poemindex":48},{"author":"顧况","charstyle":"近體詩","id":61588,"chapter":"卷四十三","chapternum":43,"title":"小孤山","titledesc":"","content":"古廟楓林江水邉寒鴉接飯鴈横天大孤山逺小孤出月照洞庭歸客船","collection":"","collectiondesc":"","poemindex":49},{"author":"顧况","charstyle":"近體詩","id":61589,"chapter":"卷四十三","chapternum":43,"title":"宿昭應","titledesc":"","content":"武帝祈靈太乙壇新豐樹色繞千官那知今夜長生殿獨閉空山月影寒","collection":"","collectiondesc":"","poemindex":50},{"author":"顧况","charstyle":"近體詩","id":61590,"chapter":"卷四十三","chapternum":43,"title":"洞庭秋日","titledesc":"","content":"青草湖邉日色低黄茅嶂裏鷓鴣啼丈夫飄泊今如此一曲狂歌楚水西","collection":"","collectiondesc":"","poemindex":51},{"author":"顧况","charstyle":"近體詩","id":61591,"chapter":"卷四十三","chapternum":43,"title":"聽角思歸","titledesc":"","content":"故園黃葉滿青苔夢後城頭曉角哀此夜斷腸人不見起行殘月影徘徊","collection":"","collectiondesc":"","poemindex":52},{"author":"顧况","charstyle":"近體詩","id":61592,"chapter":"卷四十三","chapternum":43,"title":"山僧蘭若","titledesc":"","content":"絶頂茅庵老此生寒雲孤木伴經行世人那得知幽徑遙向青峰禮磬聲","collection":"","collectiondesc":"","poemindex":53},{"author":"顧况","charstyle":"近體詩","id":61593,"chapter":"卷四十三","chapternum":43,"title":"望簡寂觀","titledesc":"","content":"青嶂青溪直復斜白雞白犬到人家仙人住在最髙處向晩春泉流白花","collection":"","collectiondesc":"","poemindex":54},{"author":"顧况","charstyle":"近體詩","id":61594,"chapter":"卷四十三","chapternum":43,"title":"夜中望仙觀","titledesc":"","content":"日暮銜花飛鳥還月明溪上見青山遙知玉女牕前樹不是仙人不得攀","collection":"","collectiondesc":"","poemindex":55},{"author":"顧况","charstyle":"近體詩","id":61595,"chapter":"卷四十三","chapternum":43,"title":"題葉道士山房","titledesc":"","content":"水邉楊栁赤欄橋洞裏神仙碧玉簫近得麻姑書信否潯陽江上不通潮","collection":"","collectiondesc":"","poemindex":56},{"author":"顧况","charstyle":"近體詩","id":61596,"chapter":"卷四十三","chapternum":43,"title":"送李秀才入京","titledesc":"","content":"五湖秋葉滿行船八月靈槎欲上天君入長安予適越獨登秦望望秦川","collection":"","collectiondesc":"","poemindex":57},{"author":"顧况","charstyle":"近體詩","id":61597,"chapter":"卷四十三","chapternum":43,"title":"聽劉安唱歌","titledesc":"","content":"子夜新聲何處傳悲翁更憶太平年即今法曲無人唱已逐霓裳飛上天","collection":"","collectiondesc":"","poemindex":58},{"author":"顧况","charstyle":"近體詩","id":61598,"chapter":"卷四十三","chapternum":43,"title":"王郎中妓席","titledesc":"","content":"玉作搔頭金步搖髙張苦調響連宵欲知寫盡相思夢度水尋雲不用橋","collection":"","collectiondesc":"","poemindex":59},{"author":"顧况","charstyle":"近體詩","id":61599,"chapter":"卷四十三","chapternum":43,"title":"王郎中妓席","titledesc":"","content":"汗浥新粧畫不成絲催急節舞衣輕落花遶樹疑無影回雪從風暗有情","collection":"","collectiondesc":"","poemindex":60},{"author":"顧况","charstyle":"近體詩","id":61600,"chapter":"卷四十三","chapternum":43,"title":"王郎中妓席","titledesc":"","content":"秦聲楚調怨無窮隴水胡笳咽復通莫遣黄鶯花裏囀參差撥亂妬春風","collection":"","collectiondesc":"","poemindex":61},{"author":"顧况","charstyle":"近體詩","id":61601,"chapter":"卷四十三","chapternum":43,"title":"和宫女題紅葉","titledesc":"","content":"愁見鶯啼栁絮飛上陽宫女斷腸時君恩不禁東流水葉上題詩寄與誰","collection":"","collectiondesc":"","poemindex":62},{"author":"戎昱","charstyle":"古體詩","id":61602,"chapter":"卷四十三","chapternum":43,"title":"塞上曲","titledesc":"","content":"城上畫角哀即知兵心苦試問左右人無言淚如雨何意休明時終年事鼙鼓","collection":"","collectiondesc":"","poemindex":63},{"author":"戎昱","charstyle":"古體詩","id":61603,"chapter":"卷四十三","chapternum":43,"title":"從軍行","titledesc":"","content":"昔從李都尉雙鞬照馬啼擒生黒山北殺敵黃雲西太白沈鹵地邉草復萋萋歸來邯鄲市百尺青樓梯感激重然諾平生膽力齊芳筵暮歌發艶粉輕鬟低半酣秋風起鐵騎門前嘶逺戍報烽火孤城嚴鼓鼙揮鞭望塵去少婦莫含啼","collection":"","collectiondesc":"","poemindex":64},{"author":"戎昱","charstyle":"古體詩","id":61604,"chapter":"卷四十三","chapternum":43,"title":"中秋感懐","titledesc":"","content":"八月更漏長愁人起常早閉門寂無事滿院生秋草昨宵北窓夢夢入荆南道逺客歸去來在家貧亦好","collection":"","collectiondesc":"","poemindex":65},{"author":"戎昱","charstyle":"古體詩","id":61605,"chapter":"卷四十三","chapternum":43,"title":"晩次荆江","titledesc":"","content":"孤舟大江水水涉無昏曙雨暗迷津時雲生望鄉處漁翁閒自樂樵客紛多慮秋色湖山上歸心日邉樹徒稱竹箭美未得楓林趣向夕垂釣還吾從落潮去","collection":"","collectiondesc":"","poemindex":66},{"author":"戎昱","charstyle":"古體詩","id":61606,"chapter":"卷四十三","chapternum":43,"title":"湖南雪中留别","titledesc":"","content":"草草還草草湖東别離早何處愁殺人歸鞍雪中道出門迷轍跡雲水白浩浩明日武陵西相思鬢堪老","collection":"","collectiondesc":"","poemindex":67},{"author":"戎昱","charstyle":"古體詩","id":61607,"chapter":"卷四十三","chapternum":43,"title":"客堂秋夕","titledesc":"","content":"隔窓螢影滅復流北風㣲雨虚堂秋蟲聲竟夜引鄉淚蟋蟀何知人自愁四時不得一日樂以此方知客逰惡寂寂江城無所聞梧桐葉上偏蕭索","collection":"","collectiondesc":"","poemindex":68},{"author":"戎昱","charstyle":"古體詩","id":61608,"chapter":"卷四十三","chapternum":43,"title":"聽杜山人彈胡笳","titledesc":"","content":"緑琴胡笳誰妙彈山人杜陵董庭蘭董君少與山人友山人别來今已乆當時海内求知音囑付胡笳入君手杜陵工琴四十年琴聲在音不在弦座中為我奏此曲滿堂蕭瑟如窮邉第一第二拍淚盡蛾眉没蕃客更聞出塞入塞聲穹廬氊帳難為情彌天雨雪四時下五月不曾芳草生須臾促軫變宫徵一聲悲兮一聲喜南看漢月雙眼明却顧胡雛寸心死回鶻數年收洛陽洛陽士女皆驅將豈無父母與兄弟聞此哀情皆斷腸杜陵先生證此道沈家祝家皆絶倒如今世上雅風衰若箇深知此聲好世上愛筝不愛琴誰明此調難知音今朝促軫為君奏不向俗流傳此心","collection":"","collectiondesc":"","poemindex":69},{"author":"戎昱","charstyle":"近體詩","id":61609,"chapter":"卷四十三","chapternum":43,"title":"採蓮曲","titledesc":"","content":"雖聽採蓮曲詎識採蓮心漾檝愛花逺回船愁浪深煙生極浦色日落半江隂同侣憐波靜看粧墮玉簪","collection":"","collectiondesc":"","poemindex":70},{"author":"戎昱","charstyle":"近體詩","id":61610,"chapter":"卷四十三","chapternum":43,"title":"古意","titledesc":"","content":"女伴朝來説知君欲棄捐懶梳明鏡下羞到畫堂前有淚沾脂粉無情理管絃不知將巧笑更遣向誰憐","collection":"","collectiondesc":"","poemindex":71},{"author":"戎昱","charstyle":"近體詩","id":61611,"chapter":"卷四十三","chapternum":43,"title":"詠史","titledesc":"","content":"漢家青史上計拙是和親社稷依明主安危托婦人豈能將玉貌便擬靜胡塵地下千年骨誰為輔佐臣","collection":"","collectiondesc":"","poemindex":72},{"author":"戎昱","charstyle":"近體詩","id":61612,"chapter":"卷四十三","chapternum":43,"title":"閏春宴花溪嚴侍御莊","titledesc":"","content":"一團春翠色云是子陵家山帶新晴雨溪流閏月花瓶開巾漉酒地拆笋抽芽綵縟承顔服朝朝奏白華","collection":"","collectiondesc":"","poemindex":73},{"author":"戎昱","charstyle":"近體詩","id":61613,"chapter":"卷四十三","chapternum":43,"title":"桂州臘夜","titledesc":"","content":"坐到三更盡歸仍萬里賖雪聲偏傍竹寒夢不離家曉角分殘漏孤燈落碎花二年隨驃騎辛苦向天涯","collection":"","collectiondesc":"","poemindex":74},{"author":"戎昱","charstyle":"近體詩","id":61614,"chapter":"卷四十三","chapternum":43,"title":"送嚴十五之長安","titledesc":"","content":"送客身為客思家愴到家暫收雙眼淚遙想五陵花路逺征車迴山迴劍閣斜長安君到日春色未應賖","collection":"","collectiondesc":"","poemindex":75},{"author":"戎昱","charstyle":"近體詩","id":61615,"chapter":"卷四十三","chapternum":43,"title":"送張秀才之長沙","titledesc":"","content":"君向長沙去長沙僕舊諳雖云桂嶺北終是洞庭南山靄生朝雨江烟作夕嵐松醪能醉客慎勿滯湘潭","collection":"","collectiondesc":"","poemindex":76},{"author":"戎昱","charstyle":"近體詩","id":61616,"chapter":"卷四十三","chapternum":43,"title":"聞笛〈一作李益詩〉","titledesc":"","content":"入夜思歸切笛聲寒更哀愁人不願聽自到枕前來風起塞雲斷夜深闗月開平明獨惆悵飛盡一庭梅","collection":"","collectiondesc":"","poemindex":77},{"author":"戎昱","charstyle":"近體詩","id":61617,"chapter":"卷四十三","chapternum":43,"title":"江城秋霽","titledesc":"","content":"霽後江城風景涼豈堪登眺只堪傷逺天螮蝀收殘雨映水鸕鷀近夕陽萬事無成空過日十年多難未還鄉不知何處銷兹恨轉覺愁隨夜夜長","collection":"","collectiondesc":"","poemindex":78},{"author":"戎昱","charstyle":"近體詩","id":61618,"chapter":"卷四十三","chapternum":43,"title":"採蓮曲","titledesc":"","content":"涔陽女兒花滿頭毿毿同泛木蘭舟秋風日暮南湖裏爭唱菱歌不肯休","collection":"","collectiondesc":"","poemindex":79},{"author":"戎昱","charstyle":"近體詩","id":61619,"chapter":"卷四十三","chapternum":43,"title":"塞上曲","titledesc":"","content":"漢將歸來朔塞空旌旗初下玉關東髙蹄戰馬三千匹落日平原秋草中","collection":"","collectiondesc":"","poemindex":80},{"author":"戎昱","charstyle":"近體詩","id":61620,"chapter":"卷四十三","chapternum":43,"title":"早春雪中","titledesc":"","content":"隂隂萬里晝漫漫愁坐闗心事幾般為報春風休下雪栁條初放不禁寒","collection":"","collectiondesc":"","poemindex":81},{"author":"戎昱","charstyle":"近體詩","id":61621,"chapter":"卷四十三","chapternum":43,"title":"移家别湖上亭","titledesc":"","content":"好去春風湖上亭柳條藤蔓繫離情黄鸝乆住渾相識欲别頻啼四五聲","collection":"","collectiondesc":"","poemindex":82},{"author":"戎昱","charstyle":"近體詩","id":61622,"chapter":"卷四十三","chapternum":43,"title":"征人歸鄉","titledesc":"","content":"三月江城栁絮飛五年逰客送人歸故將别淚和鄉淚今日䦨干濕汝衣","collection":"","collectiondesc":"","poemindex":83},{"author":"戎昱","charstyle":"近體詩","id":61623,"chapter":"卷四十三","chapternum":43,"title":"出軍","titledesc":"","content":"龍繞旌竿獸滿旗翻營乍似雪山移中軍一隊三千騎盡是并州逰俠兒","collection":"","collectiondesc":"","poemindex":84},{"author":"戎昱","charstyle":"近體詩","id":61624,"chapter":"卷四十三","chapternum":43,"title":"旅次寄湖南張郎中","titledesc":"","content":"寒江近户慢流聲竹影臨窓亂月明歸夢不知湖水濶夜來還到洛陽城","collection":"","collectiondesc":"","poemindex":85},{"author":"戎昱","charstyle":"近體詩","id":61625,"chapter":"卷四十三","chapternum":43,"title":"寄許錬師","titledesc":"","content":"掃石焚香禮碧空露華偏溼蕊珠宫如何説得天壇上萬里無雲月正中","collection":"","collectiondesc":"","poemindex":86},{"author":"戎昱","charstyle":"近體詩","id":61626,"chapter":"卷四十三","chapternum":43,"title":"送妓赴于公召","titledesc":"","content":"寶鈿香蛾翡翠裙粧成掩泣欲行雲殷勤好取襄王意莫向陽臺夢使君〈雲溪友議云于頔鎮襄陽昱為屬城守客有來自昱所言昱妓善歌者頔遞命召之昱不得已遣行賦此什及至令唱歌妓唱此頔聞不安歎曰大丈夫豈有奪人所愛為已懽娯者厚贈之歸手書謝昱太平廣記以召妓為韓滉又以前好去春風湖上亭為送妓詩〉","collection":"","collectiondesc":"","poemindex":87},{"author":"包何","charstyle":"近體詩","id":61627,"chapter":"卷四十三","chapternum":43,"title":"送李侍君赴泉州","titledesc":"","content":"傍海皆荒服分符重漢臣雲山百越路市井十洲人執玉來朝逺還珠入貢頻連年不見雪到處即行春","collection":"","collectiondesc":"","poemindex":88},{"author":"包何","charstyle":"近體詩","id":61628,"chapter":"卷四十三","chapternum":43,"title":"送王文宰江隂","titledesc":"","content":"郡北乘流去花間竟日行海魚朝滿市江鳥夜喧城止酒非關病援琴不在聲應縁五斗米數日滯淵明","collection":"","collectiondesc":"","poemindex":89},{"author":"包何","charstyle":"近體詩","id":61629,"chapter":"卷四十三","chapternum":43,"title":"寄楊侍御","titledesc":"","content":"一官何幸得同時十載無媒獨見遺今日不論腰下組請君看取鬢邉絲","collection":"","collectiondesc":"","poemindex":90},{"author":"包佶","charstyle":"近體詩","id":61630,"chapter":"卷四十三","chapternum":43,"title":"秋日過徐氏園林","titledesc":"","content":"回塘分越水古樹積吳烟掃竹催鋪席垂蘿待繫船鳥窺新罅栗龜上半欹蓮屢入忘歸地長嗟俗事牽","collection":"","collectiondesc":"","poemindex":91},{"author":"包佶","charstyle":"近體詩","id":61631,"chapter":"卷四十三","chapternum":43,"title":"雙山逢信公所居","titledesc":"","content":"遙禮前朝塔微聞後夜鐘人間第四祖雲裏一雙峰積雪封苔逕多年亞石松傳心不傳法誰可繼髙蹤","collection":"","collectiondesc":"","poemindex":92},{"author":"包佶","charstyle":"近體詩","id":61632,"chapter":"卷四十三","chapternum":43,"title":"對酒贈故人","titledesc":"","content":"扶起離披菊霜輕喜重開醉中驚老去笑裏覺愁來月送人無盡風吹浪不迴感時將有寄詩思澁難裁","collection":"","collectiondesc":"","poemindex":93},{"author":"包佶","charstyle":"近體詩","id":61633,"chapter":"卷四十三","chapternum":43,"title":"元日觀百僚朝㑹","titledesc":"","content":"萬國賀唐堯清晨㑹百僚花冠蕭相府繡服霍嫖姚夀色凝丹檻歡聲徹九霄御鑪分獸炭仙管弄雲韶日照金觴動風吹玉佩搖都城獻賦者不得共趨朝","collection":"","collectiondesc":"","poemindex":94},{"author":"包佶","charstyle":"近體詩","id":61634,"chapter":"卷四十三","chapternum":43,"title":"酬于侍郎湖南見寄十四韻","titledesc":"","content":"桂嶺千崖斷湘流一派通長沙今賈傅東海舊于公章甫經殊俗離騷繼雅風金閨文作字玉匣氣成虹翰墨時招侣丹青夙在公主恩留左掖人望積南宫巧拙循名異浮沈顧位同九遷歸上畧三已恝愚衷責謝庭中吏悲寛塞上翁楚材欣有適燕石愧無功山曉重嵐外林春苦霧中雪花翻海鶴波影倒江楓去札頻逢信迴帆早挂空避賢方有日非敢愛微躬","collection":"","collectiondesc":"","poemindex":95},{"author":"包佶","charstyle":"近體詩","id":61635,"chapter":"卷四十三","chapternum":43,"title":"奉和常閣老晚秋集賢院即事寄贈徐薛二侍郎","titledesc":"","content":"秘殿掖垣西書樓苑樹齊秋煙凝縹帙曉色上璇題門接承明近池連太液低疎鐘文馬駐繁葉綵禽棲職美論將綍榮深組及珪九霄偏眷顧三事早提攜對案臨青玉窺書捧紫泥始歡新遇重還惜舊遊暌左宦登吳岫分家渡越溪賦中頻歎鵩卜處幾聽雞望闕應多戀臨津不用迷栢梁思和曲朝夕𠉀金閨","collection":"","collectiondesc":"","poemindex":96},{"author":"包佶","charstyle":"近體詩","id":61636,"chapter":"卷四十三","chapternum":43,"title":"送日本國聘賀使晁巨卿東歸","titledesc":"","content":"上才生下國東海是西隣九譯蕃君使千年聖主臣野情偏得禮木性本含仁錦帆乘風轉金裝照地新孤城開蜃閤曉日上車輪早識來朝歳塗山玉帛均","collection":"","collectiondesc":"","poemindex":97},{"author":"包佶","charstyle":"近體詩","id":61637,"chapter":"卷四十三","chapternum":43,"title":"再過金陵","titledesc":"","content":"玉樹歌終王氣收雁行髙送石城秋江山不管興亡事一任斜陽伴客愁","collection":"","collectiondesc":"","poemindex":98},{"author":"李嘉祐","charstyle":"近體詩","id":61638,"chapter":"卷四十三","chapternum":43,"title":"奉陪韋潤州遊鶴林寺","titledesc":"","content":"野寺江城近雙旌五馬過禪心超忍辱梵語問多羅松竹閒僧老雲烟晚日和寒塘歸路轉清磬隔微波","collection":"","collectiondesc":"","poemindex":99},{"author":"李嘉祐","charstyle":"近體詩","id":61639,"chapter":"卷四十三","chapternum":43,"title":"春日淇上作","titledesc":"","content":"淇水春來漲鴛鴦逐浪飛清明桑葉小度雨杏花稀衛女紅粧薄王孫白馬肥相將踏青去不解惜羅衣","collection":"","collectiondesc":"","poemindex":100},{"author":"李嘉祐","charstyle":"近體詩","id":61640,"chapter":"卷四十三","chapternum":43,"title":"仲夏江隂官舍寄裴明府","titledesc":"","content":"萬室邉江次孤城對海安朝霞晴作雨濕氣晚生寒苔色侵衣桁潮痕上井欄題詩招茂宰思爾欲辭官","collection":"","collectiondesc":"","poemindex":101},{"author":"李嘉祐","charstyle":"近體詩","id":61641,"chapter":"卷四十三","chapternum":43,"title":"送上官侍御赴黔中","titledesc":"","content":"莫向黔中路令人到欲迷水聲巫峽裏山色夜郎西樹隔朝雲合猿窺曉月啼南方饒翠羽知爾飲清溪","collection":"","collectiondesc":"","poemindex":102},{"author":"李嘉祐","charstyle":"近體詩","id":61642,"chapter":"卷四十三","chapternum":43,"title":"送王牧往吉州謁王使君","titledesc":"","content":"細草緑汀洲王孫奈薄逰年華初冠帶文體舊弓裘野渡花爭發春塘水亂流使君憐小阮應念倚門愁","collection":"","collectiondesc":"","poemindex":103},{"author":"李嘉祐","charstyle":"近體詩","id":61643,"chapter":"卷四十三","chapternum":43,"title":"自蘇臺至望亭驛人家盡空春物増思悵然有作因寄從弟紓","titledesc":"","content":"南浦菰蔣覆白蘋東吳黎庶逐黃巾野棠自發空流水江燕初歸不見人逺樹依依如送客平田渺渺獨傷春那堪回首長洲苑烽火年年報塞塵","collection":"","collectiondesc":"","poemindex":104},{"author":"李嘉祐","charstyle":"近體詩","id":61644,"chapter":"卷四十三","chapternum":43,"title":"宋州東登望題武陵驛","titledesc":"","content":"梁宋人稀鳥自啼登艫一望倍含悽白骨半隨河水去黄雲猶傍郡城低平陂戰地花空落舊苑春田草未齊明主頻移虎符守幾時行縣向黔黎","collection":"","collectiondesc":"","poemindex":105},{"author":"李嘉祐","charstyle":"近體詩","id":61645,"chapter":"卷四十三","chapternum":43,"title":"暮春宜陽郡齋愁坐忽聞枉劉七侍御新詩因以酬答","titledesc":"","content":"子規夜夜啼櫧葉逺道逢春半是愁芳草伴人還易老落花隨水亦東流山臨睥睨恒多雨地接瀟湘畏及秋唯羡君為周柱史手持黄紙到滄洲","collection":"","collectiondesc":"","poemindex":106},{"author":"李嘉祐","charstyle":"近體詩","id":61646,"chapter":"卷四十三","chapternum":43,"title":"赴南巴留别禇七少府","titledesc":"","content":"種田南郭傍春陂萬緒無情把釣絲緑竹放侵行徑裏青山常對捲簾時紛紛花落門空閉寂寂鶯啼日更遲從此别君千萬里白雲流水憶佳期","collection":"","collectiondesc":"","poemindex":107},{"author":"李嘉祐","charstyle":"近體詩","id":61647,"chapter":"卷四十三","chapternum":43,"title":"送朱中舎逰江東","titledesc":"","content":"孤城郭外送王孫越水吳洲共爾論野寺山邉斜有逕漁家竹裏半開門青楓獨映搖前浦白鷺閒飛過逺村若到西陵征戰處不堪秋草自傷魂","collection":"","collectiondesc":"","poemindex":108},{"author":"常衮","charstyle":"近體詩","id":61648,"chapter":"卷四十三","chapternum":43,"title":"奉和聖製麟徳殿燕百寮應制","titledesc":"","content":"雲闢御筵張山呼聖夀長玉䦨豐瑞草金陛立神羊台鼎資庖膳天星奉酒漿蠻夷陪作位犀象舞成行網已祛三面歌因守四方千秋不可極花發滿宫香","collection":"","collectiondesc":"","poemindex":109},{"author":"常衮","charstyle":"近體詩","id":61649,"chapter":"卷四十三","chapternum":43,"title":"晚秋集賢院即事寄徐薛二侍郎","titledesc":"","content":"穆穆上清居沈沈中秘書金鋪深内殿石甃淨寒渠花樹臺斜倚空煙閣半虚縹囊披錦繡翠軸卷瓊琚墨潤氷文繭香銷蠧字魚翻黄桐葉老吐白桂花初舊徳雙逰處聨芳十載餘北朝榮庾薛西漢盛嚴徐侍講親華扆微吟步綺疏綴簾金翡翠賜硯玉蟾蜍序秩東南逺離憂歳月除承明期重入江海意何如","collection":"","collectiondesc":"","poemindex":110}]