[{"author":"張籍","charstyle":"古體詩","id":62399,"chapter":"卷五十四","chapternum":54,"title":"雜怨","titledesc":"","content":"切切重切切秋風桂枝折人當少年嫁我當少年别念君非征行年年長逺途妾身甘獨殁髙堂有舅姑山川豈遥逺行人自不返","collection":"","collectiondesc":"","poemindex":1},{"author":"張籍","charstyle":"古體詩","id":62400,"chapter":"卷五十四","chapternum":54,"title":"離婦","titledesc":"","content":"十載來夫家閨門無瑕疵薄命不生子古制有分離託身言同穴今日事乖違念君終棄捐誰能强在兹堂上謝姑嫜長跪請離辭姑嫜見我往将决復沈疑與我古時釧留我嫁時衣髙堂拊我身哭我於路陲昔日初為婦當君貧賤時晝夜常紡績不得事蛾眉辛勤積黄金濟君寒與饑洛陽買大宅邯郸買侍兒夫婿乗龍馬出入有光儀将為富家婦永與子孫資誰謂出君門一身上車歸有子未必榮無子坐生悲為人莫作女作女實難為","collection":"","collectiondesc":"","poemindex":2},{"author":"張籍","charstyle":"古體詩","id":62401,"chapter":"卷五十四","chapternum":54,"title":"學仙","titledesc":"","content":"樓觀開朱門樹木連房廊中有學仙人少年休榖糧髙冠如芙蓉霞月披衣裳六時朝上清佩玉紛鏘鏘自言天老書祕覆雲錦嚢百年度一人妄泄有災殃毎占有仙相然後傳此方先生坐中堂弟子跪四廂金刀截身髪結誓焚靈香弟子得其訣清齋入空房守神寳元氣動息隨天罡爐燒丹砂盡晝夜𠉀火光藥成既服食計日乗鸞凰虚空無靈應終嵗安所望勤勞不能成疑慮積心腸虚羸生疾疹夀命多夭傷身歿懼人見夜埋山谷傍求道慕靈異不如守尋常先王知其非戒之在國章","collection":"","collectiondesc":"","poemindex":3},{"author":"張籍","charstyle":"古體詩","id":62402,"chapter":"卷五十四","chapternum":54,"title":"别段生","titledesc":"","content":"與子骨肉親願共長相隨况離父母傍從我學書詩同在道路中講誦亦未虧為文於我前日夕生光儀行役多疾疹頼此相扶持貧賤事俱難今日有别離我去秦城中子留汴水湄離情兩飄斷豈異風中絲幼年獨為客舉動難為宜努力自脩勵長如見我時我時登山岡再揖問還期還期在新年勿怨歡㑹遲","collection":"","collectiondesc":"","poemindex":4},{"author":"張籍","charstyle":"古體詩","id":62403,"chapter":"卷五十四","chapternum":54,"title":"卧疾","titledesc":"","content":"身病始知道卧讀神農經空房夜留燈四壁青熒熒羇旅逐人歡貧賤還自輕今來問良醫乃知病所生僮僕各相憂杵臼無停聲見我形憔悴勸藥語丁寧春雨枕席冷𥦗前新禽鳴開門起無力遥愛鷄犬行服藥察耳目漸覺如酒醒方悟養生者不為憂患并","collection":"","collectiondesc":"","poemindex":5},{"author":"張籍","charstyle":"古體詩","id":62404,"chapter":"卷五十四","chapternum":54,"title":"贈孟郊","titledesc":"","content":"歴歴天上星沈沈水中萍幸當清秋夜流影及微形君生衰俗間立身如禮經淳意發高文獨有金石聲才名振京國歸省東南行停車楚城下顧我不念程寳鏡曾墮水不磨難自明苦節居貧賤所知賴友生歡㑹方别離戚戚憂慮并安得在一方終老無送迎","collection":"","collectiondesc":"","poemindex":6},{"author":"張籍","charstyle":"古體詩","id":62405,"chapter":"卷五十四","chapternum":54,"title":"城南","titledesc":"","content":"漾漾南澗水來作曲池流言尋參差島曉榜輕盈舟萬繞不再止千尋盡孤幽藻澁訝人重萍分指魚遊繁苖毯下垂宻箭翻廻輈曝鼈亂自墜隂藤斜相鉤卧蒋黒米吐翻芰紫角稠橋低競俯僂亭近閒夷猶目為逐勝朗手因掇芳柔漸喜游來極勿疑歸無由氣状雖可覽纎微諒難捜未聽主人賞徒愛清華秋","collection":"","collectiondesc":"","poemindex":7},{"author":"張籍","charstyle":"古體詩","id":62406,"chapter":"卷五十四","chapternum":54,"title":"野居","titledesc":"","content":"貧賤易為適荒郊亦安居端坐無餘思彌樂古人書秋田多良苖野水多遊魚我無耒與網安得充廪厨寒天白日短簷下暖我軀四肢暫寛柔中腸鬰不舒多病減志氣為客足憂虞况復時節晩覽景獨踟躇","collection":"","collectiondesc":"","poemindex":8},{"author":"張籍","charstyle":"古體詩","id":62407,"chapter":"卷五十四","chapternum":54,"title":"祭退之","titledesc":"","content":"嗚呼吏部公其道誠巍昻生為大賢姿天使光我唐徳義動鬼神鑒用不可詳獨得雄直氣發為古文章學無不該貫吏治得其方三次論諍退其志亦剛强再使平山東不言所謀臧薦待皆寒羸但取其才良親朋有孤稚婚姻有辦營如彼天有斗人可為信常如彼嵗有春物宜得華昌哀哉未申施中年遽殂䘮朝野良共哀矧於知舊腸籍在江湖間獨以道自将學詩為衆體久乃溢笈囊畧無相知人暗如霧中行北遊偶逢公盛語相稱明名因天下聞傳者入歌聲公領試士司首薦到上京一來遂登科不見苦貢塲觀我性樸直乃言及平生由兹類朋黨骨肉無以當坐令其子拜常呼幼時名追招不隔日繼踐公之堂出則連轡馳寢則對榻床捜窮古今書事事相酌量有花必同尋有月必同望為文先見草釀熟偕共觴新果及異鮭無不相待嘗到今二十年曾不少異更公文為時師我亦有微聲而後之學者或號為韓張我官麟臺中公為大司成念此委末秩不能力自揚特狀為博士始獲升朝行未幾享其資遂忝南宮郎是事賴拯扶如屋有棟梁去夏公請告養疾城南莊籍時官休罷兩月同游翔皇子陂岸曲地曠氣色清新池四平漲中有蒲荇香北臺臨稻疇茂栁多隂凉板亭坐垂釣煩苦稍已平共愛池上佳聯句舒遐情偶有賈秀才來兹亦同并移舡入南溪東西縱篙撑劃波激船舷前後飛鷗鶬回入潭瀨下網截鯉與魴踏沙掇水蔬樹下烝新秔日來相與嬉不知暑日長柴翁擕童兒聚觀於岸傍月中登髙灘星漢交垂芒釣車擲長綫有獲齊歡驚夜䦨乗馬歸衣上草露光公為遊谿詩唱咏多慨慷自期此可老結社於其鄉籍受新官詔拜恩當入城公因同歸還居處隔一坊中秋十六夜魄圓天差晴公既相邀留坐語於堦楹乃出二侍女合彈琵琶筝臨風聽繁絲忽遽聞再更顧我數來過是夜良難忘公疾浸日加孺人視藥湯來𠉀不得宿出門毎廻遑自是將重危車馬𠉀縱横門僕皆逆遣獨我到寢房公有曠逹識生死為一綱及當臨終晨意色亦不荒贈我珍重言傲然委衾裳公比欲為書遺約有修章令我署其末以為後事程家人號於前其書不果成子符奉其言甚於親使令魯論未訖註手跡今微茫新亭成未登閉在莊西廂書札與詩文重叠我笥盈頃息萬事盡腸情多摧傷舊塋明津北野窆動鼓鉦栁車一出門終天無回箱籍貧無贈貲曷用申哀誠衣器陳下帳醪餌奠堂皇明靈庶鑒知髣髴斯來饗","collection":"","collectiondesc":"","poemindex":9},{"author":"張籍","charstyle":"古體詩","id":62408,"chapter":"卷五十四","chapternum":54,"title":"古釵嘆","titledesc":"","content":"古釵墜井無顔色百尺泥中今復得鳳凰宛轉有古儀欲為首餙不稱時女伴傳看不知主羅袖拂拭生光輝蘭膏已盡服半折雕文刻様無年月雖離井底入匣中不用還與墜時同","collection":"","collectiondesc":"","poemindex":10},{"author":"張籍","charstyle":"古體詩","id":62409,"chapter":"卷五十四","chapternum":54,"title":"别離曲","titledesc":"","content":"行人結束出門去幾時更踏門前路憶昔君初納采時不言身屬遼陽戍蚤知今日當别離成君家計良為誰男兒生身自有役那得誤我少年時不如逐君征戰死誰能獨老空閨裏","collection":"","collectiondesc":"","poemindex":11},{"author":"張籍","charstyle":"古體詩","id":62410,"chapter":"卷五十四","chapternum":54,"title":"隴頭行","titledesc":"","content":"隴頭路斷人不行蕃騎已入凉州城漢兵處處格鬭死一朝盡沒隴西地驅我邉人蕃中去恣放牛羊食禾黍去年中國養子孫今著氈裘學蕃語誰能還使李輕車重取凉州屬漢家","collection":"","collectiondesc":"","poemindex":12},{"author":"張籍","charstyle":"古體詩","id":62411,"chapter":"卷五十四","chapternum":54,"title":"各東西","titledesc":"","content":"遊人别一東復一西出門相背兩不返惟信車輪與馬蹄道路悠悠不知處山高海濶誰辛苦逺遊不定難寄書日日空尋别時語浮雲上天雨墜地暫時㑹合終離異我今與子非一身安得死生不相棄","collection":"","collectiondesc":"","poemindex":13},{"author":"張籍","charstyle":"古體詩","id":62412,"chapter":"卷五十四","chapternum":54,"title":"廢宅行","titledesc":"","content":"戎馬奔騰滿阡陌都人避亂唯空宅宅邊青桑垂宛宛野蠶食葉還成繭黄雀啣草入燕窠嘖嘖啾啾白日晩去時禾黍埋地中饑兵掘土翻重重鴟梟養子庭樹上曲牆空屋多旋風亂定幾人還本土唯有官家重作主","collection":"","collectiondesc":"","poemindex":14},{"author":"張籍","charstyle":"古體詩","id":62413,"chapter":"卷五十四","chapternum":54,"title":"猛虎行","titledesc":"","content":"南山北山樹冥冥猛虎日日繞林行向晩一身當道食山中麋鹿盡無聲年年養子在空谷雌雄上山不相逐谷中近窟有山邨長向村家取黄犢五陵年少不敢射空來林下看行跡","collection":"","collectiondesc":"","poemindex":15},{"author":"張籍","charstyle":"古體詩","id":62414,"chapter":"卷五十四","chapternum":54,"title":"離宮怨","titledesc":"","content":"高堂别館連湘渚長向春光開萬户荆王去去不復來宮中羙人自歌舞","collection":"","collectiondesc":"","poemindex":16},{"author":"張籍","charstyle":"古體詩","id":62415,"chapter":"卷五十四","chapternum":54,"title":"春别曲","titledesc":"","content":"長江春波綠堪染蓮葉出水大如錢江頭橘樹君自種那不長繫木蘭船","collection":"","collectiondesc":"","poemindex":17},{"author":"張籍","charstyle":"古體詩","id":62416,"chapter":"卷五十四","chapternum":54,"title":"塞上曲","titledesc":"","content":"邊州八月修城堡𠉀騎先燒磧中草朔風吹沙度隴飛隴頭林木無北枝將軍閲兵青塞下鳴鼓鼕鼕促獵圍天寒山路石斷裂白日不銷帳上雪烏孫國亂多降人詔使名王持漢節年年征戰不得閒邊人殺盡唯空山","collection":"","collectiondesc":"","poemindex":18},{"author":"張籍","charstyle":"古體詩","id":62417,"chapter":"卷五十四","chapternum":54,"title":"逺别離","titledesc":"","content":"蓮葉團團荇葉折長江鯉魚鬐鬛赤念君少年棄親戚千里萬里獨為客誰言逺别心不易天星墜地能為石幾時斷得城南陌勿使居人有行役","collection":"","collectiondesc":"","poemindex":19},{"author":"張籍","charstyle":"古體詩","id":62418,"chapter":"卷五十四","chapternum":54,"title":"征婦怨","titledesc":"","content":"九月匈奴殺邊將漢軍全没遼水上萬里無人収白骨家家城下招魂葬婦人依倚子與夫同居貧賤心亦舒夫死戰場子在腹妾身雖存如晝燭","collection":"","collectiondesc":"","poemindex":20},{"author":"張籍","charstyle":"古體詩","id":62419,"chapter":"卷五十四","chapternum":54,"title":"朱鷺曲","titledesc":"","content":"翩翩兮朱鷺來泛春塘栖綠樹羽毛如剪色如染逺飛欲下雙翅歛避人引子入深壍動處水紋開灔灔誰知豪家網爾軀不如飲啄江海隅","collection":"","collectiondesc":"","poemindex":21},{"author":"張籍","charstyle":"古體詩","id":62420,"chapter":"卷五十四","chapternum":54,"title":"牧童詞","titledesc":"","content":"逺牧牛遶邨四面禾黍稠陂中饑烏啄牛背令我不得戲隴頭入陂草多牛散行白犢時向蘆中鳴隔隄吹葉應同伴還鼓長鞭三四聲牛牛食草莫相觸官家截爾頭上角","collection":"","collectiondesc":"","poemindex":22},{"author":"張籍","charstyle":"古體詩","id":62421,"chapter":"卷五十四","chapternum":54,"title":"楚妃怨","titledesc":"","content":"梧桐葉下黄金井横架轆轤牽素綆美人初起天未明手拂銀瓶秋水冷","collection":"","collectiondesc":"","poemindex":23},{"author":"張籍","charstyle":"古體詩","id":62422,"chapter":"卷五十四","chapternum":54,"title":"江邨行","titledesc":"","content":"南塘水深蘆筍齊下田種稻不作畦耕場磷磷在水底短衣半染蘆中泥田頭刈莎結為屋歸來繫牛還獨宿水淹手足盡為瘡山䖟遶衣飛撲撲桑村椹黑蠶再眠小姑採桑不餉田江南熱旱天氣毒雨中移秧顔色鮮一年耕種長辛苦田熟家家將賽神","collection":"","collectiondesc":"","poemindex":24},{"author":"張籍","charstyle":"古體詩","id":62423,"chapter":"卷五十四","chapternum":54,"title":"讌客詞","titledesc":"","content":"上客不用顧金羈主人有酒君莫違請君看取園中花地上漸多枝上稀山頭樹影不見石溪水無風暎天碧人人齊醉起舞時誰覺翻衣與倒幘明朝花盡人已去此地獨來空繞樹","collection":"","collectiondesc":"","poemindex":25},{"author":"張籍","charstyle":"古體詩","id":62424,"chapter":"卷五十四","chapternum":54,"title":"湘江曲","titledesc":"","content":"湘江無潮秋水濶湘中月落行人發行人發送人歸白蘋茫茫鷓鴣飛","collection":"","collectiondesc":"","poemindex":26},{"author":"張籍","charstyle":"古體詩","id":62425,"chapter":"卷五十四","chapternum":54,"title":"楚宮行","titledesc":"","content":"章華宮中九月時桂花未落紅橘垂江頭騎火照輦道君王夜從雲夢歸霓旌鳳蓋到雙闕臺上重重歌吹發千門萬户開相當燭籠左右列成行下輦更衣入洞房洞房侍女盡焚香玉階羅幃微有霜齊言此夕樂未央玉酒湛湛盈華觴絲竹次第鳴中堂巴姬起舞向君王廻身垂手結明璫願君千年萬年夀朝出射麋夜飲酒","collection":"","collectiondesc":"","poemindex":27},{"author":"張籍","charstyle":"古體詩","id":62426,"chapter":"卷五十四","chapternum":54,"title":"白鼉吟","titledesc":"","content":"天欲雨有東風南溪白鼉鳴窟中六月人家井無水夜聞鼉聲人盡起","collection":"","collectiondesc":"","poemindex":28},{"author":"張籍","charstyle":"古體詩","id":62427,"chapter":"卷五十四","chapternum":54,"title":"傷歌行〈元和中楊憑貶臨賀尉〉","titledesc":"","content":"黄門詔下促收捕京兆尹繫御史府出門無復部曲隨親戚相逢不容語辭成謫尉南海州受命不得須臾留身著青衫騎惡馬東門之外無送者郵夫防吏急喧驅往往驚墮馬蹄下長安里中荒大宅朱門已除十二㦸高堂舞榭鏁管絃美人遥望西南天〈唐書楊憑歴方鎮入尹京兆奢侈築第永寧里又廣蓄妓妾於永樂别宅為御史中丞李夷簡所糾即訊御史臺詔貶臨賀尉〉","collection":"","collectiondesc":"","poemindex":29},{"author":"張籍","charstyle":"古體詩","id":62428,"chapter":"卷五十四","chapternum":54,"title":"築城詞","titledesc":"","content":"築城處千人萬人抱杷杵重重土堅試行錐軍吏執鞭催作遲來時一年深磧裏盡著短衣渴無水力盡不得休杵聲杵聲未定人皆死家家養男當門户今日作君城下土","collection":"","collectiondesc":"","poemindex":30},{"author":"張籍","charstyle":"古體詩","id":62429,"chapter":"卷五十四","chapternum":54,"title":"烏棲曲","titledesc":"","content":"西山作宮花滿池宮烏曉鳴茱萸枝呉姬採蓮自唱曲君王昨夜船中宿","collection":"","collectiondesc":"","poemindex":31},{"author":"張籍","charstyle":"古體詩","id":62430,"chapter":"卷五十四","chapternum":54,"title":"車遥遥","titledesc":"","content":"征人遥遥出古城雙輪齊動駟馬鳴山川無處無歸路念君常作萬里行野田人稀秋草綠日暮放馬車中宿驚麏游兔在我傍獨唱鄉歌對僮僕君家大宅鳳城隅年年道上隨行車願為玉鑾繫華軾終日有聲在君側門前舊路乆已抛無由復得君消息","collection":"","collectiondesc":"","poemindex":32},{"author":"張籍","charstyle":"古體詩","id":62431,"chapter":"卷五十四","chapternum":54,"title":"短歌行","titledesc":"","content":"青天蕩蕩高且虚上有白日無根株流光暫出還入地使我年少不湏臾與君相逢勿寂寞衰老不復如今樂金巵盛酒置君前再拜勸君千萬年","collection":"","collectiondesc":"","poemindex":33},{"author":"張籍","charstyle":"古體詩","id":62432,"chapter":"卷五十四","chapternum":54,"title":"野老歌〈一作山農詞〉","titledesc":"","content":"老翁家貧在山住耕種山田三四畆苖疎税多不得食輸入官倉化為土嵗暮鋤犂倚空室呼兒登山收橡實西江賈客珠百斛船中養犬長食肉","collection":"","collectiondesc":"","poemindex":34},{"author":"張籍","charstyle":"古體詩","id":62433,"chapter":"卷五十四","chapternum":54,"title":"白紵歌","titledesc":"","content":"皎皎白紵白且鮮將作春衣稱少年裁縫長短不能定自持刀尺向姑前復恐蘭膏汙纎指常遣傍人收墮珥衣裳着時寒食下還把玉鞭鞭白馬","collection":"","collectiondesc":"","poemindex":35},{"author":"張籍","charstyle":"古體詩","id":62434,"chapter":"卷五十四","chapternum":54,"title":"江南曲","titledesc":"","content":"江南人家多橘樹呉姬舟上織白苧土地卑濕饒蟲虵連木為牌入江住江村亥日長為市落帆渡橋來浦裏青莎覆城竹為屋無井家家飲潮水長干午日沽春酒高高酒旗懸江口娼樓兩岸臨水柵夜唱竹枝留北客江南風土歡樂多悠悠處處盡經過","collection":"","collectiondesc":"","poemindex":36},{"author":"張籍","charstyle":"古體詩","id":62435,"chapter":"卷五十四","chapternum":54,"title":"行路難","titledesc":"","content":"湘東行人長歎息十年離家歸未得弊裘羸馬苦難前僮僕饑寒少筋力君不見床頭黄金盡壯士無顔色龍蟠泥中未有雲不能生彼升天翼","collection":"","collectiondesc":"","poemindex":37},{"author":"張籍","charstyle":"古體詩","id":62436,"chapter":"卷五十四","chapternum":54,"title":"少年行","titledesc":"","content":"少年從獵出長楊禁中新拜羽林郎獨到輦前射雙虎君王手賜黄金璫日日鬭雞都市裏贏得寳刀重刻字百里報讐夜出城平明還在娼樓醉遥聞虜到平陵下不待詔書行上馬斬得名王獻桂宮封侯起第一日中不同六郡良家子百戰始取邊城功","collection":"","collectiondesc":"","poemindex":38},{"author":"張籍","charstyle":"古體詩","id":62437,"chapter":"卷五十四","chapternum":54,"title":"將軍行","titledesc":"","content":"彈筝峽東有邊塵天子擇日拜將軍蓬萊殿前賜六纛還領禁兵為部曲當朝受詔不辭家夜向咸陽原上宿戰車彭彭旌旗動三十六軍齊上隴隴頭戰勝夜亦行分兵處處収舊城羌兒殺盡隂磧暮擾擾唯有牛羊聲邊人親戚曾戰沒今逐官軍収舊骨磧西行見萬里空幕府獨奏将軍功","collection":"","collectiondesc":"","poemindex":39},{"author":"張籍","charstyle":"古體詩","id":62438,"chapter":"卷五十四","chapternum":54,"title":"長塘湖","titledesc":"","content":"長塘湖一斛水中半斛魚大魚如栁葉小魚如鍼鋒水濁誰能辨真龍","collection":"","collectiondesc":"","poemindex":40},{"author":"張籍","charstyle":"古體詩","id":62439,"chapter":"卷五十四","chapternum":54,"title":"雀飛多","titledesc":"","content":"雀飛多觸網羅網羅高樹顛汝飛蓬蒿下勿復投身網羅間粟積倉禾在田巢之雛望其母來還","collection":"","collectiondesc":"","poemindex":41},{"author":"張籍","charstyle":"古體詩","id":62440,"chapter":"卷五十四","chapternum":54,"title":"節婦吟〈寄東平李司空師道〉","titledesc":"","content":"君知妾有夫贈妾雙明珠感君纒綿意繫在紅羅襦妾家高樓連苑起良人執㦸明光裏知君用心如日月事夫誓擬同生死還君明珠雙淚垂何不相逢未嫁時〈洪容齋隨筆云籍在他鎮幕府鄲帥李師道又以書幣聘之籍却而不納作此寄之臣倬按詞意婉轉恐非節婦意也宜以本事為題則得風人之意〉","collection":"","collectiondesc":"","poemindex":42},{"author":"張籍","charstyle":"古體詩","id":62441,"chapter":"卷五十四","chapternum":54,"title":"北邙行","titledesc":"","content":"洛陽北門北邙道䘮車轔轔入秋草車前齊唱薤露歌高墳新起日峩峩朝朝暮暮人送葬洛陽城中人更多千金立碑高百尺終作誰家柱下石山頭松栢半無主地下白骨多於土寒食家家送紙錢烏鳶作窠銜上樹人居朝市未觧愁請君暫向北邙遊","collection":"","collectiondesc":"","poemindex":43},{"author":"張籍","charstyle":"古體詩","id":62442,"chapter":"卷五十四","chapternum":54,"title":"白頭吟","titledesc":"","content":"請君膝上琴彈我白頭吟憶昔君前嬌笑語兩情宛轉如縈素宮中為我起高樓更向華池種芳樹春天百草秋始衰棄我不待白頭時羅襦玉珥色未暗今朝已道不相宜揚州青銅作明鏡暗中持照不見影人心回互自無窮眼前好惡那能定君恩已去若再返菖蒲花開月長滿","collection":"","collectiondesc":"","poemindex":44},{"author":"張籍","charstyle":"古體詩","id":62443,"chapter":"卷五十四","chapternum":54,"title":"呉宮怨","titledesc":"","content":"呉宮四靣秋江水江清露白芙蓉死呉王醉後欲更衣座上美人嬌不起宮中千門復萬户君恩反覆誰能數君心與妾既不同徒向君前作歌舞茱萸滿宮紅實垂秋風嫋嫋生繁枝姑蘇臺上夕讌罷他人侍寢還獨歸白日在天光在地君今那得長相棄","collection":"","collectiondesc":"","poemindex":45},{"author":"張籍","charstyle":"古體詩","id":62444,"chapter":"卷五十四","chapternum":54,"title":"求仙行","titledesc":"","content":"漢王欲作飛仙子年年採藥東海裏蓬萊無路海無邊方士舟中相枕死招揺在天廻白日甘泉玉樹無仙實九皇真人終不下空向離宮祠太乙丹田有氣凝素華君能寳之昇絳霞","collection":"","collectiondesc":"","poemindex":46},{"author":"張籍","charstyle":"古體詩","id":62445,"chapter":"卷五十四","chapternum":54,"title":"採蓮曲","titledesc":"","content":"秋江岸邊蓮子多採蓮女兒並船歌青房圓實齊戢戢爭前競折漾微波試牽綠莖下尋藕斷處絲多刺傷手白練束腰袖半卷不插玉叙粧梳淺船中未滿度前洲借問阿誰家住逺歸時共待暮潮上自弄芙蓉還蕩槳","collection":"","collectiondesc":"","poemindex":47},{"author":"張籍","charstyle":"古體詩","id":62446,"chapter":"卷五十四","chapternum":54,"title":"寄衣曲","titledesc":"","content":"織素縫衣獨苦辛逺因回使寄征人官家亦自寄衣去貴從妾手着君身高堂姑老無侍子不得自到邊城裏慇懃為看初着時征夫身上宜不宜","collection":"","collectiondesc":"","poemindex":48},{"author":"張籍","charstyle":"古體詩","id":62447,"chapter":"卷五十四","chapternum":54,"title":"送逺曲","titledesc":"","content":"戲馬臺南山簇簇山邊飲酒歌别曲行人醉後起登車席上回尊勸僮僕青天漫漫覆長路逺遊無家安得住願君到處自題名他日知君從此去","collection":"","collectiondesc":"","poemindex":49},{"author":"張籍","charstyle":"古體詩","id":62448,"chapter":"卷五十四","chapternum":54,"title":"寄逺曲","titledesc":"","content":"美人來去春江暖江頭無人湘水滿浣紗石上水禽棲江南路長春日短蘭舟桂楫常渡江無因重寄雙瓊璫","collection":"","collectiondesc":"","poemindex":50},{"author":"張籍","charstyle":"古體詩","id":62449,"chapter":"卷五十四","chapternum":54,"title":"春水曲","titledesc":"","content":"鴨鴨嘴唼唼青蒲生春水狹蕩漾木蘭船中有雙少年少年醉鴨不起","collection":"","collectiondesc":"","poemindex":51},{"author":"張籍","charstyle":"古體詩","id":62450,"chapter":"卷五十四","chapternum":54,"title":"促促詞","titledesc":"","content":"促促復促促家家夫婦歡不足今年為人送租船去年捕魚向江邊家中姑老子復小自執呉綃輸税錢家家桑麻滿地黑念君一身空努力願教牛蹄團團羊角直君身常在貧亦得","collection":"","collectiondesc":"","poemindex":52},{"author":"張籍","charstyle":"古體詩","id":62451,"chapter":"卷五十四","chapternum":54,"title":"烏啼引","titledesc":"","content":"秦烏啼啞啞夜啼長安吏人家吏人得罪囚在獄傾家賣産将自贖少婦起聽夜啼烏知是官家有赦書下牀心喜不重寐未明上堂賀舅姑少婦語啼烏汝啼慎勿虚借汝庭樹作高窠年年不令傷爾雛","collection":"","collectiondesc":"","poemindex":53},{"author":"張籍","charstyle":"古體詩","id":62452,"chapter":"卷五十四","chapternum":54,"title":"關山月","titledesc":"","content":"秋月明朗關山上山中行人馬蹄響關山秋來雨雪多行人見月唱邊歌海邊茫茫天氣白羌兒夜度黄龍磧軍中探騎暮出城伏兵暗處低旌㦸沙磧連天霜草平野駝尋水磧中鳴隴頭風急鴈不下沙埸苦戰多流星可憐萬里關山道年年戰骨多秋草","collection":"","collectiondesc":"","poemindex":54},{"author":"張籍","charstyle":"古體詩","id":62453,"chapter":"卷五十四","chapternum":54,"title":"成都曲","titledesc":"","content":"錦江近西煙水緑新雨山頭荔枝熟萬里橋邊多酒家遊人愛向誰家宿","collection":"","collectiondesc":"","poemindex":55},{"author":"張籍","charstyle":"古體詩","id":62454,"chapter":"卷五十四","chapternum":54,"title":"春日行","titledesc":"","content":"春日融融池上暖竹芽出土蘭心短草堂晨起酒半醒家僮報我園花滿頭上皮冠未曾整直入花間不尋逕樹樹殷勤盡繞行攀枝未遍春日暝不用積金着青天不用服藥求神仙但願園裏花長好一生飲酒花間老","collection":"","collectiondesc":"","poemindex":56},{"author":"張籍","charstyle":"古體詩","id":62455,"chapter":"卷五十四","chapternum":54,"title":"賈客樂","titledesc":"","content":"金陵向西賈客多船中生長樂風波欲發移船近江口船頭祭神各澆酒停杯共説逺行期入蜀經蠻誰别離金多衆中為上客夜夜算緡眠獨遲秋江初月猩猩語孤帆夜發瀟湘渚水工持檝防暗灘直過山邊及前侶年年逐利西復東姓名不在縣籍中農夫税多長辛苦棄業寧為販寳翁","collection":"","collectiondesc":"","poemindex":57},{"author":"張籍","charstyle":"古體詩","id":62456,"chapter":"卷五十四","chapternum":54,"title":"廢瑟詞","titledesc":"","content":"古瑟在匣誰復識玉柱顛倒朱絲黒千年曲譜不分明樂府無人傳正聲秋蟲暗穿塵作色腹中不辨工人名幾時天下復古樂此瑟重奏雲門曲","collection":"","collectiondesc":"","poemindex":58},{"author":"張籍","charstyle":"近體詩","id":62457,"chapter":"卷五十四","chapternum":54,"title":"薊北旅思","titledesc":"","content":"日日望鄉國空歌白苧詞長因送人處憶得别家時失意還獨語多愁秖自知客亭門外栁折盡向南枝","collection":"","collectiondesc":"","poemindex":59},{"author":"張籍","charstyle":"近體詩","id":62458,"chapter":"卷五十四","chapternum":54,"title":"江南春","titledesc":"","content":"江南楊栁春日暖地無塵渡口過新雨夜來生白蘋晴沙鳴乳燕芳樹醉遊人向晩青山下誰家祭水神","collection":"","collectiondesc":"","poemindex":60},{"author":"張籍","charstyle":"近體詩","id":62459,"chapter":"卷五十四","chapternum":54,"title":"山中古祠","titledesc":"","content":"春草空祠墓荒林唯鳥飛記年碑石在經亂祭人稀野鼠縁朱帳隂塵蓋畫衣近來潭水黑時見宿龍歸","collection":"","collectiondesc":"","poemindex":61},{"author":"張籍","charstyle":"近體詩","id":62460,"chapter":"卷五十四","chapternum":54,"title":"不食姑","titledesc":"","content":"幾年山裏住已作緑毛身䕶氣常稀語存思自見神養龜同不食留藥任生塵要問西王母仙中第幾人","collection":"","collectiondesc":"","poemindex":62},{"author":"張籍","charstyle":"近體詩","id":62461,"chapter":"卷五十四","chapternum":54,"title":"宿臨江驛","titledesc":"","content":"楚邑南渡口夜深來客稀月明見潮上江静覺鷗飛旅宿今已逺此行猶未歸離家乆無信又聽搗寒衣","collection":"","collectiondesc":"","poemindex":63},{"author":"張籍","charstyle":"近體詩","id":62462,"chapter":"卷五十四","chapternum":54,"title":"征西将","titledesc":"","content":"黄沙北風起半夜又翻營戰馬雪中宿探人氷上行深山旗未展隂磧皷無聲幾道征西将同收碎葉城","collection":"","collectiondesc":"","poemindex":64},{"author":"張籍","charstyle":"近體詩","id":62463,"chapter":"卷五十四","chapternum":54,"title":"宿廣徳寺寄從舅","titledesc":"","content":"古寺客堂空開簾四靣風移牀動棲鴿停燭聚飛蟲閒卧逐涼處逺愁生静中林西微月色思與𡩋家同","collection":"","collectiondesc":"","poemindex":65},{"author":"張籍","charstyle":"近體詩","id":62464,"chapter":"卷五十四","chapternum":54,"title":"過賈島野居","titledesc":"","content":"青門坊外住行坐見南山此地去人逺知君終日閒蛙聲籬落下草色户庭間好是經過處唯愁暮獨還","collection":"","collectiondesc":"","poemindex":66},{"author":"張籍","charstyle":"近體詩","id":62465,"chapter":"卷五十四","chapternum":54,"title":"酬韓庶子","titledesc":"","content":"西街幽僻處正與嬾相宜尋寺獨行逺借書常送遲家貧無易事身病是閒時寂寞誰相問秖應君自知","collection":"","collectiondesc":"","poemindex":67},{"author":"張籍","charstyle":"近體詩","id":62466,"chapter":"卷五十四","chapternum":54,"title":"荅姚合少府","titledesc":"","content":"病來辭赤縣案上有丹經為客燒茶竈教兒掃竹亭詩成添舊卷酒盡卧空瓶闕下今遺逸誰瞻隱士星","collection":"","collectiondesc":"","poemindex":68},{"author":"張籍","charstyle":"近體詩","id":62467,"chapter":"卷五十四","chapternum":54,"title":"送鄭秀才歸寧","titledesc":"","content":"桂檝綵為衣行當令節歸夜潮迷浦逺晝雨見人稀野艾到時熟江鷗泊處飛離琴一奏罷山水靄餘暉","collection":"","collectiondesc":"","poemindex":69},{"author":"張籍","charstyle":"近體詩","id":62468,"chapter":"卷五十四","chapternum":54,"title":"閒居","titledesc":"","content":"多病逢迎少閒居又一年藥看辰日合茶過卯時煎草長晴來地蟲飛晩後天此時幽歩逺不覺到山邊","collection":"","collectiondesc":"","poemindex":70},{"author":"張籍","charstyle":"近體詩","id":62469,"chapter":"卷五十四","chapternum":54,"title":"晩秋閒居","titledesc":"","content":"獨坐髙秋晩蕭條足逺思家貧長畏客身老轉憐兒萬種盡閒事一生能幾時從來疎嬾性應秖有僧知","collection":"","collectiondesc":"","poemindex":71},{"author":"張籍","charstyle":"近體詩","id":62470,"chapter":"卷五十四","chapternum":54,"title":"和陸司業習静寄所知","titledesc":"","content":"幽室獨焚香清晨下未央山開登竹閣僧到出茶牀収拾新琴譜封題舊藥方逍遥無别事不似在班行","collection":"","collectiondesc":"","poemindex":72},{"author":"張籍","charstyle":"近體詩","id":62471,"chapter":"卷五十四","chapternum":54,"title":"酬韓祭酒雨中見寄","titledesc":"","content":"雨中愁不出隂黑晝連宵屋濕唯添漏泥深未放朝無芻連馬痩少食信兒嬌聞道韓夫子還同此寂寥","collection":"","collectiondesc":"","poemindex":73},{"author":"張籍","charstyle":"近體詩","id":62472,"chapter":"卷五十四","chapternum":54,"title":"酬白二十二舍人早春曲江見招","titledesc":"","content":"曲江氷欲盡風日已恬和栁色看猶淺泉聲覺漸多紫蒲生濕岸青鴨戲新波仙掖高情客相招共一過","collection":"","collectiondesc":"","poemindex":74},{"author":"張籍","charstyle":"近體詩","id":62473,"chapter":"卷五十四","chapternum":54,"title":"寒食夜寄姚侍御","titledesc":"","content":"貧官多寂寞不異野人居作酒和仙藥教兒寫道書五湖歸去逺百事病來疎况憶同懐者寒庭月上初","collection":"","collectiondesc":"","poemindex":75},{"author":"張籍","charstyle":"近體詩","id":62474,"chapter":"卷五十四","chapternum":54,"title":"送徐先生歸蜀","titledesc":"","content":"日暮逺歸處雲間仙觀鐘唯持青玉牒獨立碧雞峯隂洞長収乳寒潭舊養龍幾時因賣藥得向海邊逢","collection":"","collectiondesc":"","poemindex":76},{"author":"張籍","charstyle":"近體詩","id":62475,"chapter":"卷五十四","chapternum":54,"title":"隱者","titledesc":"","content":"先生已得道市井亦容身救病自行藥得錢多與人問年長不定傳法又非真常見隣家説時聞使鬼神","collection":"","collectiondesc":"","poemindex":77},{"author":"張籍","charstyle":"近體詩","id":62476,"chapter":"卷五十四","chapternum":54,"title":"贈同谿客","titledesc":"","content":"幽居得相近煙景毎寥寥共伐臨谿樹同為過水橋自教青鶴舞分採紫芝苖更愛南峰往㝷君路恐遥","collection":"","collectiondesc":"","poemindex":78},{"author":"張籍","charstyle":"近體詩","id":62477,"chapter":"卷五十四","chapternum":54,"title":"秋閨","titledesc":"","content":"秋風𥦗下起旅雁又南飛日日出門望家家行客歸無因見邊使空待寄寒衣獨閉青樓暮烟深鳥雀稀","collection":"","collectiondesc":"","poemindex":79},{"author":"張籍","charstyle":"近體詩","id":62478,"chapter":"卷五十四","chapternum":54,"title":"送南遷客","titledesc":"","content":"去去逺遷客瘴中衰病身青山無限路白首不歸人海國戰騎象蠻州市用銀一家分幾處誰見日南春","collection":"","collectiondesc":"","poemindex":80},{"author":"張籍","charstyle":"近體詩","id":62479,"chapter":"卷五十四","chapternum":54,"title":"送越客","titledesc":"","content":"見説孤帆去東南到㑹稽春雲剡溪口殘月鏡湖西水鶴沙邊立山鼯竹裏啼謝家曾住處烟洞入應迷","collection":"","collectiondesc":"","poemindex":81},{"author":"張籍","charstyle":"近體詩","id":62480,"chapter":"卷五十四","chapternum":54,"title":"贈辟榖者","titledesc":"","content":"學得餐霞法逢人與小還身輕曾試鶴力弱未離山無食犬猶在不耕牛自閒朝朝空潄水叩齒草堂間","collection":"","collectiondesc":"","poemindex":82},{"author":"張籍","charstyle":"近體詩","id":62481,"chapter":"卷五十四","chapternum":54,"title":"夜到漁家","titledesc":"","content":"漁家在江口潮水入柴扉行客欲投宿主人猶未歸竹深邨路逺〈一作暗〉月出釣船稀遥見㝷沙岸春風動草衣","collection":"","collectiondesc":"","poemindex":83},{"author":"張籍","charstyle":"近體詩","id":62482,"chapter":"卷五十四","chapternum":54,"title":"送邊使","titledesc":"","content":"揚旌過隴頭隴水向西流塞路依山逺戍城逢雨秋寒沙隂漫漫疲馬去悠悠為問征行将誰封定逺侯","collection":"","collectiondesc":"","poemindex":84},{"author":"張籍","charstyle":"近體詩","id":62483,"chapter":"卷五十四","chapternum":54,"title":"送嚴大夫之桂州","titledesc":"","content":"旌斾過湘潭幽竒得遍探莎城百越北行路九疑南有地多生桂無時不養蠶聽歌難辨曲風俗自相諳","collection":"","collectiondesc":"","poemindex":85},{"author":"張籍","charstyle":"近體詩","id":62484,"chapter":"卷五十四","chapternum":54,"title":"詠懐","titledesc":"","content":"老去多悲事非唯見二毛眼昬書字大耳重語聲高望月偏增思尋山易覺勞都無作官意頼得在閒曹","collection":"","collectiondesc":"","poemindex":86},{"author":"張籍","charstyle":"近體詩","id":62485,"chapter":"卷五十四","chapternum":54,"title":"使至藍谿驛寄太常王丞","titledesc":"","content":"獨上七盤去峰巒轉轉稠雲中迷象鼻雨裏下筝頭水没荒橋路雅啼古驛樓君今在城闕𡧓見此中愁","collection":"","collectiondesc":"","poemindex":87},{"author":"張籍","charstyle":"近體詩","id":62486,"chapter":"卷五十四","chapternum":54,"title":"山中春夜","titledesc":"","content":"寂寂春山静幽人歸卧遲横琴當月下壓酒及花時冷露濕茆屋暗泉衝竹籬西峰採藥伴此夕恨無期","collection":"","collectiondesc":"","poemindex":88},{"author":"張籍","charstyle":"近體詩","id":62487,"chapter":"卷五十四","chapternum":54,"title":"宿江店","titledesc":"","content":"野店臨西浦門前有橘花停燈待賈客賣酒與漁家夜静江水白路廻山月斜閒㝷泊船處潮落見平沙","collection":"","collectiondesc":"","poemindex":89},{"author":"張籍","charstyle":"近體詩","id":62488,"chapter":"卷五十四","chapternum":54,"title":"送海客歸舊島","titledesc":"","content":"海上去應逺蠻家雲島孤竹船來桂蠧山市賣魚鬚入國自獻寳逢人多贈珠却歸春洞口斬象祭天呉","collection":"","collectiondesc":"","poemindex":90},{"author":"張籍","charstyle":"近體詩","id":62489,"chapter":"卷五十四","chapternum":54,"title":"送從弟戴元往蘇州","titledesc":"","content":"楊栁閶門路悠悠水岸斜乗舟向山寺着屐到漁家夜月紅柑樹秋風白藕花江天詩景好廻日莫令賖","collection":"","collectiondesc":"","poemindex":91},{"author":"張籍","charstyle":"近體詩","id":62490,"chapter":"卷五十四","chapternum":54,"title":"送朱慶餘及第歸越","titledesc":"","content":"東南歸路逺幾日到鄉中有寺山皆遍無家水不通湖聲蓮葉雨野氣稻花風州縣知名久爭邀與客同","collection":"","collectiondesc":"","poemindex":92},{"author":"張籍","charstyle":"近體詩","id":62491,"chapter":"卷五十四","chapternum":54,"title":"寄昭應王中丞","titledesc":"","content":"借得街西宅開門渭水頭長貧唯要健漸老不禁愁獨凭藤書案空懸竹酒鈎春風石甕寺作意共君遊","collection":"","collectiondesc":"","poemindex":93},{"author":"張籍","charstyle":"近體詩","id":62492,"chapter":"卷五十四","chapternum":54,"title":"送安西将","titledesc":"","content":"萬里海西路茫茫邊草秋計程沙塞口望伴驛峰頭雪暗非時宿沙深獨去愁憶鄉人易老莫住近蕃州","collection":"","collectiondesc":"","poemindex":94},{"author":"張籍","charstyle":"近體詩","id":62493,"chapter":"卷五十四","chapternum":54,"title":"題李山人幽居","titledesc":"","content":"襄陽南郭外茅屋一書生無事焚香坐有時㝷竹行畫苔藤杖細踏石笋鞋輕應笑風塵客區區逐世名","collection":"","collectiondesc":"","poemindex":95},{"author":"張籍","charstyle":"近體詩","id":62494,"chapter":"卷五十四","chapternum":54,"title":"早春閒遊","titledesc":"","content":"年長身多病偏宜作冷官從來閒坐慣漸覺出門難樹影新猶薄池光晩尚寒遥聞有花發騎馬暫行看","collection":"","collectiondesc":"","poemindex":96},{"author":"張籍","charstyle":"近體詩","id":62495,"chapter":"卷五十四","chapternum":54,"title":"題清徹上人院","titledesc":"","content":"古寺臨壇乆松間别起堂看添浴佛水自合讀經香愛養無家客多傳得效方遇齋常不出坐卧一繩床","collection":"","collectiondesc":"","poemindex":97},{"author":"張籍","charstyle":"近體詩","id":62496,"chapter":"卷五十四","chapternum":54,"title":"和左司元郎中秋居","titledesc":"","content":"選得閒坊住秋來草樹肥風前卷筒簟雨裏脱荷衣野客留方去山童取藥歸非因入朝省過此出門稀","collection":"","collectiondesc":"","poemindex":98},{"author":"張籍","charstyle":"近體詩","id":62497,"chapter":"卷五十四","chapternum":54,"title":"和左司元郎中秋居","titledesc":"","content":"有地唯栽竹無池亦養鵞學書求墨跡釀酒愛乾和古鏡銘文淺神方謎語多居貧閒自樂豪客莫相過","collection":"","collectiondesc":"","poemindex":99},{"author":"張籍","charstyle":"近體詩","id":62498,"chapter":"卷五十四","chapternum":54,"title":"和左司元郎中秋居","titledesc":"","content":"閒來松菊地未省有埃塵直去多将藥朝回不訪人見僧収酒器迎客換紗巾更恐登清要難成自在身","collection":"","collectiondesc":"","poemindex":100},{"author":"張籍","charstyle":"近體詩","id":62499,"chapter":"卷五十四","chapternum":54,"title":"和左司元郎中秋居","titledesc":"","content":"自知清淨好不要問時豪就石安琴枕穿松壓酒槽山情因月甚詩語入秋高身外無餘事唯因筆硯勞","collection":"","collectiondesc":"","poemindex":101},{"author":"張籍","charstyle":"近體詩","id":62500,"chapter":"卷五十四","chapternum":54,"title":"和左司元郎中秋居","titledesc":"","content":"閒堂新掃灑稱是早秋天書客多呈帖琴僧與合絃莎臺乗晩上竹院就涼眠終日無忙事還應似得仙","collection":"","collectiondesc":"","poemindex":102},{"author":"張籍","charstyle":"近體詩","id":62501,"chapter":"卷五十四","chapternum":54,"title":"和左司元郎中秋居","titledesc":"","content":"醉倚斑藤杖閒眠癭木牀案頭行氣訣爐裏降真香尚儉經營少居閒意思長秋茶莫夜飲新自作松漿","collection":"","collectiondesc":"","poemindex":103},{"author":"張籍","charstyle":"近體詩","id":62502,"chapter":"卷五十四","chapternum":54,"title":"和左司元郎中秋居","titledesc":"","content":"毎憶舊山居新教上墨圖晩花廻地種好酒問人沽夜後開朝簿申時發省符為郎凡幾嵗已見白髭鬚","collection":"","collectiondesc":"","poemindex":104},{"author":"張籍","charstyle":"近體詩","id":62503,"chapter":"卷五十四","chapternum":54,"title":"和左司元郎中秋居","titledesc":"","content":"菊地纔通屐茶房不壘階憑醫看蜀藥寄信覔呉鞋盡得仙家法多隨道客齋本無榮辱意不是學安排","collection":"","collectiondesc":"","poemindex":105},{"author":"張籍","charstyle":"近體詩","id":62504,"chapter":"卷五十四","chapternum":54,"title":"和左司元郎中秋居","titledesc":"","content":"林下無拘束閒吟放性靈好時開藥竈高處置琴亭更撰居山記唯㝷相鶴經初當授衣假無吏挽門鈴","collection":"","collectiondesc":"","poemindex":106},{"author":"張籍","charstyle":"近體詩","id":62505,"chapter":"卷五十四","chapternum":54,"title":"和左司元郎中秋居","titledesc":"","content":"客散高齋晩東園景象偏晴明猶有蝶涼冷漸無蟬藤拆霜來子蝸行雨後涎新詩纔上卷已得滿城傳","collection":"","collectiondesc":"","poemindex":107},{"author":"張籍","charstyle":"近體詩","id":62506,"chapter":"卷五十四","chapternum":54,"title":"憶盧常侍寄華山鄭隱者","titledesc":"","content":"獨住三峰下年深學煉丹一間松葉屋數片石花冠酒待山中飲琴将洞裏彈開門移逺竹剪草出幽蘭荒壁通泉架晴崖曬藥壇寄知騎省客長向白雲看","collection":"","collectiondesc":"","poemindex":108},{"author":"張籍","charstyle":"近體詩","id":62507,"chapter":"卷五十四","chapternum":54,"title":"寒食内宴","titledesc":"","content":"朝光瑞氣滿宮樓綵纛魚龍四靣稠廊下御厨分冷食殿前飛騎逐香毬千官盡醉猶教坐百戲皆呈未放休共喜拜恩侵夜出金吾不敢問行由","collection":"","collectiondesc":"","poemindex":109},{"author":"張籍","charstyle":"近體詩","id":62508,"chapter":"卷五十四","chapternum":54,"title":"寒食内宴","titledesc":"","content":"城闕沈沈向曉寒恩當冷節賜餘歡瑞烟深處開三殿香雨㣲時引百官寳樹樓前分繡幙綵花廊下映朱欄宮筵戲樂年年别已得三回對御看","collection":"","collectiondesc":"","poemindex":110},{"author":"張籍","charstyle":"近體詩","id":62509,"chapter":"卷五十四","chapternum":54,"title":"拜豐陵〈順宗〉","titledesc":"","content":"嵗朝園寢遣公卿學省班中亦攝行身逐陵官齊再拜手持木鐸叩三聲寒更報㸃來山殿曉炬分行照栢城却下龍門看漸逺金峰高處日微明","collection":"","collectiondesc":"","poemindex":111},{"author":"張籍","charstyle":"近體詩","id":62510,"chapter":"卷五十四","chapternum":54,"title":"寄和州劉使君","titledesc":"","content":"别離已乆猶為郡間向春風倒酒缾送客時過沙口店看花多上水心亭曉來江氣連城白雨後山光滿郭青到此詩情應更逺醉中高詠有誰聽","collection":"","collectiondesc":"","poemindex":112},{"author":"張籍","charstyle":"近體詩","id":62511,"chapter":"卷五十四","chapternum":54,"title":"送汀州源使君","titledesc":"","content":"曽成趙北歸朝計因拜黄門最好官為郡暫辭雙鳳闕全家逺過九龍灘山鄉秖有輸蕉户水鎮應多養鴨欄地僻㝷常來客少刺桐花發共誰看","collection":"","collectiondesc":"","poemindex":113},{"author":"張籍","charstyle":"近體詩","id":62512,"chapter":"卷五十四","chapternum":54,"title":"崑崙兒","titledesc":"","content":"崑崙家住海中州蠻客將來漢地遊言語解教秦吉了波濤初過鬱林洲金環欲落曾穿耳螺髻長卷不裹頭自愛肌膚黑如漆行時半脱木綿裘","collection":"","collectiondesc":"","poemindex":114},{"author":"張籍","charstyle":"近體詩","id":62513,"chapter":"卷五十四","chapternum":54,"title":"寄蘇州白二十三使君","titledesc":"","content":"三朝出入紫微臣頭白金章未老身登第早年同座主題詩今日是州民閶門栁色烟中逺茂苑鶯聲雨後新此處吟詩向山寺知君忘却曲江春","collection":"","collectiondesc":"","poemindex":115},{"author":"張籍","charstyle":"近體詩","id":62514,"chapter":"卷五十四","chapternum":54,"title":"贈項斯","titledesc":"","content":"端坐吟詩忘忍饑萬人中覔似君稀門連野水風長到驢放秋原夜不歸日暖剰収新落葉天寒更着舊生衣曲江亭上頻頻見為愛鸕鷀雨裏飛","collection":"","collectiondesc":"","poemindex":116},{"author":"張籍","charstyle":"近體詩","id":62515,"chapter":"卷五十四","chapternum":54,"title":"送李僕射赴鎮鳯翔","titledesc":"","content":"由來勲業屬英雄兄弟連營列位同先入賊城擒首惡盡封官庫讓元功旌幢獨繼家聲外竹帛新添國史中天子欲収秦隴地故教移鎮右扶風","collection":"","collectiondesc":"","poemindex":117},{"author":"張籍","charstyle":"近體詩","id":62516,"chapter":"卷五十四","chapternum":54,"title":"贈梅處士","titledesc":"","content":"早聞聲價滿京城頭白江湖放曠情講易自傳新註義題詩不着舊官名近移馬跡山前住多向牛頭寺裏行天子如今議封禪應將束帛請先生","collection":"","collectiondesc":"","poemindex":118},{"author":"張籍","charstyle":"近體詩","id":62517,"chapter":"卷五十四","chapternum":54,"title":"謝裴司空寄馬","titledesc":"","content":"騄耳新駒駿得名司空逺自寄書生乍離華廐移蹄澁初到貧家舉眼驚毎被閒人來借問多尋古寺獨騎行長思嵗旦沙堤上得從鳴珂傍火城","collection":"","collectiondesc":"","poemindex":119},{"author":"張籍","charstyle":"近體詩","id":62518,"chapter":"卷五十四","chapternum":54,"title":"題韋郎中新亭","titledesc":"","content":"起得幽亭景最新碧莎池上更無塵琴書看盡猶嫌少松竹栽多亦稱貧藥酒欲開期好客朝衣暫脱見間身成名同日官連署此處經過有幾人","collection":"","collectiondesc":"","poemindex":120},{"author":"張籍","charstyle":"近體詩","id":62519,"chapter":"卷五十四","chapternum":54,"title":"贈賈島","titledesc":"","content":"籬落荒涼僮僕饑樂遊原上住多時蹇驢放飽騎將出秋卷装成寄與誰拄杖傍田尋野菜封書乞米趁朝炊姓名未上登科記身屈惟應内史知","collection":"","collectiondesc":"","poemindex":121},{"author":"張籍","charstyle":"近體詩","id":62520,"chapter":"卷五十四","chapternum":54,"title":"送楊少尹赴鳳翔","titledesc":"","content":"詩名往日動長安首首人家卷裏看西學已行秦博士南宮新拜漢郎官得錢秖了還書舖借宅常時事藥欄今去岐州生計薄移居偏近隴頭寒","collection":"","collectiondesc":"","poemindex":122},{"author":"張籍","charstyle":"近體詩","id":62521,"chapter":"卷五十四","chapternum":54,"title":"法雄寺東樓","titledesc":"","content":"汾陽舊宅今為寺猶有當時歌舞樓四十年來車馬絶古槐深巷暮蟬愁","collection":"","collectiondesc":"","poemindex":123},{"author":"張籍","charstyle":"近體詩","id":62522,"chapter":"卷五十四","chapternum":54,"title":"感春","titledesc":"","content":"逺客悠悠任病身謝家池上又逢春明年各自東西去此地看花是别人","collection":"","collectiondesc":"","poemindex":124},{"author":"張籍","charstyle":"近體詩","id":62523,"chapter":"卷五十四","chapternum":54,"title":"同白侍郎杏園贈劉郎中","titledesc":"","content":"一去瀟湘頭已白今朝始見杏園春從來遷客應無數重到花前有幾人","collection":"","collectiondesc":"","poemindex":125},{"author":"張籍","charstyle":"近體詩","id":62524,"chapter":"卷五十四","chapternum":54,"title":"㝷仙","titledesc":"","content":"溪頭一徑入青崖處處仙居隔杏花更見峯西幽客説雲中猶有兩三家","collection":"","collectiondesc":"","poemindex":126},{"author":"張籍","charstyle":"近體詩","id":62525,"chapter":"卷五十四","chapternum":54,"title":"秋思","titledesc":"","content":"洛陽城裏見秋風欲作家書意萬重復恐匆匆説不盡行人臨發又開封","collection":"","collectiondesc":"","poemindex":127},{"author":"張籍","charstyle":"近體詩","id":62526,"chapter":"卷五十四","chapternum":54,"title":"倡女詞","titledesc":"","content":"輕鬢叢梳濶掃眉為嫌風日下樓稀畫羅金縷難相稱故着㝷常淡薄衣","collection":"","collectiondesc":"","poemindex":128},{"author":"張籍","charstyle":"近體詩","id":62527,"chapter":"卷五十四","chapternum":54,"title":"呉楚歌詞","titledesc":"","content":"庭前春鳥啄林聲紅夾羅襦縫未成今朝社日停針線起向朱櫻樹下行","collection":"","collectiondesc":"","poemindex":129},{"author":"張籍","charstyle":"近體詩","id":62528,"chapter":"卷五十四","chapternum":54,"title":"贈王建","titledesc":"","content":"白君去後交遊少東野亡來篋笥貧頼有白頭王建在眼前猶見詠詩人","collection":"","collectiondesc":"","poemindex":130},{"author":"張籍","charstyle":"近體詩","id":62529,"chapter":"卷五十四","chapternum":54,"title":"逢賈島","titledesc":"","content":"僧房逢着欵冬花出寺行吟日已斜十二街中春雪遍馬蹄今去入誰家","collection":"","collectiondesc":"","poemindex":131},{"author":"張籍","charstyle":"近體詩","id":62530,"chapter":"卷五十四","chapternum":54,"title":"涼州詞","titledesc":"","content":"邊城暮雨雁飛低蘆筍初生漸欲齊無數鈴聲遥過磧應䭾白練到安西","collection":"","collectiondesc":"","poemindex":132},{"author":"張籍","charstyle":"近體詩","id":62531,"chapter":"卷五十四","chapternum":54,"title":"涼州詞","titledesc":"","content":"鳳林闗裏水東流白草黄榆六十秋邊将皆承主恩澤無人解道取涼州","collection":"","collectiondesc":"","poemindex":133},{"author":"張籍","charstyle":"近體詩","id":62532,"chapter":"卷五十四","chapternum":54,"title":"宮詞","titledesc":"","content":"新鷹初放兔猶肥白日君王在内稀薄暮千門臨欲鎻紅妝飛騎向前歸","collection":"","collectiondesc":"","poemindex":134},{"author":"張籍","charstyle":"近體詩","id":62533,"chapter":"卷五十四","chapternum":54,"title":"宮詞","titledesc":"","content":"黄金捍撥紫檀槽絃索初張調更高盡理昨來新上曲内官簾外送櫻桃","collection":"","collectiondesc":"","poemindex":135},{"author":"張籍","charstyle":"近體詩","id":62534,"chapter":"卷五十四","chapternum":54,"title":"華清宮","titledesc":"","content":"温泉流入漢離宮宮樹行行浴殿空武帝時人今欲盡青山空閉御墻中","collection":"","collectiondesc":"","poemindex":136},{"author":"張籍","charstyle":"近體詩","id":62535,"chapter":"卷五十四","chapternum":54,"title":"寄李渤","titledesc":"","content":"五度谿頭躑躅紅嵩陽寺裏講時鐘春山處處行應好一月看花到幾峰","collection":"","collectiondesc":"","poemindex":137},{"author":"張籍","charstyle":"近體詩","id":62536,"chapter":"卷五十四","chapternum":54,"title":"同嚴給事聞唐昌觀玉蕋院近有仙過因成絶句","titledesc":"","content":"千枝花裏玉塵飛阿母宮中見亦稀應共諸仙鬭百草獨來偷折一枝歸","collection":"","collectiondesc":"","poemindex":138},{"author":"張籍","charstyle":"近體詩","id":62537,"chapter":"卷五十四","chapternum":54,"title":"同嚴給事聞唐昌觀玉蕋院近有仙過因成絶句","titledesc":"","content":"五色雲中紫鳳車㝷仙來到洞仙家飛輪廻處無踪跡唯有斑斑滿地花","collection":"","collectiondesc":"","poemindex":139},{"author":"張籍","charstyle":"近體詩","id":62538,"chapter":"卷五十四","chapternum":54,"title":"送蜀客","titledesc":"","content":"蜀客南行祭碧鷄木棉花發錦江西山橋日晩行人少時見猩猩樹上啼","collection":"","collectiondesc":"","poemindex":140},{"author":"張籍","charstyle":"近體詩","id":62539,"chapter":"卷五十四","chapternum":54,"title":"與賈島閒遊","titledesc":"","content":"水北原南草色新雪消風暖不生塵城中車馬應無數解出閒行有幾人","collection":"","collectiondesc":"","poemindex":141},{"author":"張籍","charstyle":"近體詩","id":62540,"chapter":"卷五十四","chapternum":54,"title":"哭孟寂","titledesc":"","content":"曲江院裏題名處十九人中最少年今日春光君不見杏花零落寺門前","collection":"","collectiondesc":"","poemindex":142},{"author":"張籍","charstyle":"近體詩","id":62541,"chapter":"卷五十四","chapternum":54,"title":"蠻中","titledesc":"","content":"銅柱南邊毒草春行人幾日到金潾玉鐶穿耳誰家女自抱琵琶迎海神","collection":"","collectiondesc":"","poemindex":143}]