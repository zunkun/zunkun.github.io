[{"author":"杜甫","charstyle":"近體詩","id":60265,"chapter":"卷三十一","chapternum":31,"title":"冬日洛城北謁玄元皇帝廟","titledesc":"","content":"配極玄都閟憑虛禁禦長守祧嚴具禮掌節鎮非常碧瓦初寒外金莖一氣旁山河扶繡户日月近雕梁仙李盤根大猗蘭奕葉光世家遺舊史道徳付今王畵手看前輩吳生逺擅塲森羅移地軸妙絶動宫牆五聖聨龍衮千官列雁行冕旒俱秀發旌斾盡飛揚翠栢深留景紅梨迥得霜風箏吹玉柱露井凍銀牀身退卑周室經傳拱漢皇谷神如不死養拙更何鄉","collection":"","collectiondesc":"","poemindex":1},{"author":"杜甫","charstyle":"近體詩","id":60266,"chapter":"卷三十一","chapternum":31,"title":"投贈哥舒開府二十韻","titledesc":"","content":"今代麒麟閣何人第一功君王自神武駕馭必英雄開府當朝傑論兵邁古風先鋒百勝在略地兩隅空青海無傳箭天山早挂弓亷頗仍走敵魏絳已和戎每惜河湟棄新兼節制通智謀垂睿想出入冠諸公日月低秦樹乾坤繞漢宫胡人愁逐北宛馬又從東受命邊沙逺歸來御席同軒墀曽寵鶴畋獵舊非熊茅土加名數山河誓始終䇿行遺戰伐契合動昭融勲業青冥上交親氣槩中未為朱履客已見白頭翁壯節初題柱生涯獨轉蓬㡬年春草歇今日暮途窮軍事留孫楚行間識吕䝉防身一長劍將欲倚崆峒","collection":"","collectiondesc":"","poemindex":2},{"author":"杜甫","charstyle":"近體詩","id":60267,"chapter":"卷三十一","chapternum":31,"title":"上韋左相二十韻","titledesc":"","content":"鳯厯軒轅紀龍飛四十春八荒開夀域一氣轉洪鈞霖雨思賢佐丹青憶老臣應圖求駿馬驚代得麒麟沙汰江河濁調和鼎鼐新韋賢初相漢范叔已歸秦盛業今如此傳經固絶倫豫樟深出地滄海闊無津北斗司喉舌東方領搢紳持衡留藻鑑聽履上星辰獨歩才超古餘波徳照鄰聰明過管輅尺牘倒陳遵豈是池中物由來席上珍廟堂知至理風俗盡還淳才傑俱登用愚䝉但隠淪長卿多病久子夏索居頻回首驅流俗生涯似衆人巫咸不可問鄒魯莫容身感激時將晚蒼茫興有神為公歌此曲涕淚在衣巾","collection":"","collectiondesc":"","poemindex":3},{"author":"杜甫","charstyle":"近體詩","id":60268,"chapter":"卷三十一","chapternum":31,"title":"奉贈太常張卿垍二十韻","titledesc":"","content":"方丈三韓外崑崙萬國西建標天地濶詣絶古今迷氣得神仙迥恩承雨露低相門清議衆儒術大名齊軒冕羅天闕琳瑯識介珪伶官詩必誦䕫樂典猶稽健筆凌鸚鵡銛鋒瑩鸊鵜友于皆挺㧞公望各端倪通籍踰青瑣亨衢照紫泥靈虬傳夕箭歸馬散霜蹄能事聞重譯嘉謩及逺黎弼諧方一展班序更何躋適越空顛躓遊梁竟慘悽謬知終畵虎微分是醯雞萍泛無休日桃隂想舊蹊吹噓人所羡騰躍事仍暌碧海真難涉青雲不可梯顧深慙鍜鍊才小辱提擕檻束哀猿叫枝驚夜鵲棲㡬時陪羽獵應指釣璜溪","collection":"","collectiondesc":"","poemindex":4},{"author":"杜甫","charstyle":"近體詩","id":60269,"chapter":"卷三十一","chapternum":31,"title":"敬贈鄭諌議十韻","titledesc":"","content":"諫官非不逹詩義早知名破的由來事先鋒孰敢爭思飄雲物外律中鬼神驚毫髪無遺恨波瀾獨老成野人寧得所天意薄浮生多病休儒服冥捜信客旌築居仙縹緲旅食歲崢嶸使者求顔闔諸公厭禰衡將期一諾重歘使寸心傾君見途窮哭宜憂阮步兵","collection":"","collectiondesc":"","poemindex":5},{"author":"杜甫","charstyle":"近體詩","id":60270,"chapter":"卷三十一","chapternum":31,"title":"奉贈鮮于京兆二十韻","titledesc":"","content":"王國稱多士賢良復㡬人異才應間出爽氣必殊倫始見張京兆宜居漢近臣驊騮開道路雕鶚離風塵侯伯知何等文章實致身奮飛超等級容易失沉淪脫略磻溪釣操持郢匠斤雲霄今已逼台衮更誰親鳯穴雛皆好龍門客又新義聲紛感激敗績自逡廵途逺欲何向天髙難重陳學詩猶孺子鄉賦念嘉賔不得同晁錯呼嗟後郄詵計疎疑翰墨時過憶松筠獻納紆皇眷中間謁紫宸且隨諸彦集方覬薄才伸破膽遭前政隂謀獨秉鈞微生霑忌刻萬事益酸辛交合丹青地恩傾雨露辰有儒愁餓死早晚報平津","collection":"","collectiondesc":"","poemindex":6},{"author":"杜甫","charstyle":"近體詩","id":60271,"chapter":"卷三十一","chapternum":31,"title":"贈特進汝陽王二十韻","titledesc":"","content":"特進羣公表天人夙徳升霜蹄千里駿風翮九霄鵬服禮求毫髪惟忠忘寢興聖情常有眷朝退若無憑仙醴來浮蟻竒毛或賜鷹清闗塵不雜中使日相乘晚節嬉遊簡平居孝義稱自多親棣蕚誰敢問山陵學業醇儒富辭華哲匠能筆飛鸞聳立章罷鳯騫騰精理通談笑忘形向友朋寸長堪繾綣一諾豈驕矜已忝歸曹植何知對李膺招要恩屢至崇重力難勝披霧初歡夕髙秋爽氣澄樽罍臨極浦鳬雁宿張燈花月窮㳺宴炎天避鬰蒸硯寒金井水簷動玉壺氷瓢飲唯三逕巖棲在百層且持蠡測海況挹酒如澠鴻寳寧全秘丹梯庶可凌淮王門有客終不媿孫登","collection":"","collectiondesc":"","poemindex":7},{"author":"杜甫","charstyle":"近體詩","id":60272,"chapter":"卷三十一","chapternum":31,"title":"奉寄河南韋尹丈人","titledesc":"","content":"有客傳河尹逢人問孔融青囊仍隠逸章甫尚西東鼎食分門户詞塲繼國風尊榮瞻地絶疎放憶途窮濁酒尋陶令丹砂訪葛洪江湖漂裋褐霜雪滿飛蓬牢落乾坤大周流道術空謬慙知薊子真怯笑揚雄盤錯神明懼謳歌徳義豐尸鄉餘土室誰話喌雞翁","collection":"","collectiondesc":"","poemindex":8},{"author":"杜甫","charstyle":"近體詩","id":60273,"chapter":"卷三十一","chapternum":31,"title":"與李十二白同尋范十隠居","titledesc":"","content":"李侯有佳句往往似隂鏗余亦東䝉客憐君如弟兄醉眠秋共被擕手日同行更想幽期處還尋北郭生入門髙興發侍立小童清落景聞寒杵屯雲對古城向來吟橘頌誰欲討蓴羮不願論簪笏悠悠滄海情","collection":"","collectiondesc":"","poemindex":9},{"author":"杜甫","charstyle":"近體詩","id":60274,"chapter":"卷三十一","chapternum":31,"title":"臨邑舍弟書至苦雨黄河泛溢隄防之患簿領所憂因寄此詩用寛其意","titledesc":"","content":"二儀積風雨百谷漏波濤聞道洪河坼遥連滄海髙職思憂悄悄郡國訴嗷嗷舍弟卑棲邑防川領簿曹尺書前日至版築不時操難假黿鼉力空瞻烏鵲毛燕南吹畎畆濟上没蓬蒿螺蚌滿近郭蛟螭乗九皋徐闗深水府碣石小秋毫白屋留孤樹青天失萬艘吾衰同泛梗利涉想蟠桃倚賴天涯釣猶能掣巨鼇","collection":"","collectiondesc":"","poemindex":10},{"author":"杜甫","charstyle":"近體詩","id":60275,"chapter":"卷三十一","chapternum":31,"title":"送蔡希曽都尉還隴右因寄髙三十五書記","titledesc":"","content":"蔡子勇成癖彎弓西射胡健兒寧鬬死壯士恥為儒官是先鋒得材縁挑戰須身輕一鳥過槍急萬人呼雲幕隨開府春城赴上都馬頭金匼匝駞背錦模糊咫尺雪山路歸飛青海隅上公猶寵錫突將且前驅漢使黄河逺涼州白麥枯因君問消息好在阮元瑜","collection":"","collectiondesc":"","poemindex":11},{"author":"杜甫","charstyle":"近體詩","id":60276,"chapter":"卷三十一","chapternum":31,"title":"贈翰林張四學士垍","titledesc":"","content":"翰林逼華蓋鯨力破滄溟天上張公子宫中漢客星賦詩拾翠殿佐酒望雲亭紫誥仍兼綰黄麻似六經内分金帶赤恩與荔枝青無復隨髙鳯空餘泣聚螢此生任春草垂老獨漂萍儻憶山陽㑹悲歌在一聽","collection":"","collectiondesc":"","poemindex":12},{"author":"杜甫","charstyle":"近體詩","id":60277,"chapter":"卷三十一","chapternum":31,"title":"遣興","titledesc":"","content":"驥子好男兒前年學語時問知人客姓誦得老夫詩世亂憐渠小家貧仰母慈鹿門㩦不遂雁足繫難期天地軍麾滿山河戰角悲儻歸免相失見日敢辭遲","collection":"","collectiondesc":"","poemindex":13},{"author":"杜甫","charstyle":"近體詩","id":60278,"chapter":"卷三十一","chapternum":31,"title":"得家書","titledesc":"","content":"去憑遊客寄來為附家書今日知消息他鄉且舊居熊兒幸無恙驥子最憐渠臨老羇孤極傷時㑹合疎二毛趨帳殿一命侍鸞輿北闕妖氛滿西郊白露初凉風新過雁秋雨欲生魚農事空山裏眷言終荷鋤","collection":"","collectiondesc":"","poemindex":14},{"author":"杜甫","charstyle":"近體詩","id":60279,"chapter":"卷三十一","chapternum":31,"title":"奉送郭中丞兼太僕卿充隴右節度使三十韻","titledesc":"","content":"詔發西山將秋屯隴右兵凄涼餘部曲燀赫舊家聲雕鶚乗時去驊騮顧主鳴艱難須上䇿容易即前程斜日當軒蓋髙風卷斾旌松悲天水冷沙亂雪山清和虜猶懷恵防邊不敢驚古來於異域鎮靜示専征燕薊奔封豕周秦觸駭鯨中原何慘黷餘孽尚縱横箭入昭陽殿笳吟細柳營内人紅褏泣王子白衣行宸極祅星動園陵殺氣平空餘金椀出無復繐帷輕毁廟天飛雨焚宫火徹明罘罳朝共落棆桷夜同傾三月師逾整羣兇勢就烹瘡痍親接戰勇决冠垂成妙譽期元宰殊恩且列卿㡬時迴節鉞戮力掃欃槍圭竇三千士雲梯七十城恥非齊說客秖似魯諸生通籍微班忝周行獨坐榮隨肩趨漏刻短髪寄簪纓徑欲依劉表還疑厭禰衡漸衰那此别忍淚獨含情廢邑狐狸語空村虎豹爭人頻墜塗炭公豈忘精誠元帥調新律前軍壓舊京安邊仍扈從莫作後功名","collection":"","collectiondesc":"","poemindex":15},{"author":"杜甫","charstyle":"近體詩","id":60280,"chapter":"卷三十一","chapternum":31,"title":"送楊六判官使西蕃","titledesc":"","content":"送逺秋風落西征海氣寒帝京氛祲滿人世别離難絶域遥懷怒和親願結歡勑書憐賛普兵甲望長安宣命前程急惟良待士寛子雲清自守今日起為官垂淚方投筆傷時即據鞍儒衣山鳥怪漢節野童看邊酒排金盞夷歌捧玉盤草肥蕃馬健雪重拂廬乾慎爾參籌畫從兹正羽翰歸來權可取九萬一朝摶","collection":"","collectiondesc":"","poemindex":16},{"author":"杜甫","charstyle":"近體詩","id":60281,"chapter":"卷三十一","chapternum":31,"title":"行次昭陵","titledesc":"","content":"舊俗疲庸主羣雄問獨夫䜟歸龍鳯質威定虎狼都天屬尊堯典神功協禹謨風雲隨絶足日月繼髙衢文物多師古朝廷半老儒直詞寧戮辱賢路不﨑嶇往者災猶降蒼生喘未蘇指麾安率土盪滌撫洪鑪壯士悲陵邑幽人拜鼎湖玉衣晨自舉鐡馬汗常趨松栢瞻虛殿塵沙立暝途寂寥開國日流恨滿山隅","collection":"","collectiondesc":"","poemindex":17},{"author":"杜甫","charstyle":"近體詩","id":60282,"chapter":"卷三十一","chapternum":31,"title":"重經昭陵","titledesc":"","content":"草昩英雄起謳歌厯數歸風塵三尺劍社稷一戎衣翼亮貞文徳丕承戢武威聖圖天廣大宗祀日光輝陵寢盤空曲熊羆守翠微再窺松栢路逺見五雲飛","collection":"","collectiondesc":"","poemindex":18},{"author":"杜甫","charstyle":"近體詩","id":60283,"chapter":"卷三十一","chapternum":31,"title":"喜聞官軍已臨賊冦二十韻","titledesc":"","content":"胡騎潛京縣官軍擁賊壕鼎魚猶假息穴蟻欲何逃帳殿羅玄冕轅門照白袍秦山當警蹕漢苑入旌旄路失羊腸險雲横雉尾髙五原空壁壘八水散風濤今日㸔天意遊魂貸爾曹乞降那更得尚詐莫徒勞元帥歸龍種司空握豹韜前軍蘇武節左將吕䖍刀兵氣回飛鳥威聲没巨鼇戈鋋開雪色弓矢尚秋毫天步艱方盡時和運更遭誰云遺毒螫已是沃腥臊睿想丹墀近神行羽衛牢花門騰絶漠拓羯渡臨洮此輩感恩至羸俘何足操鋒先衣染血騎突劍吹毛喜覺都城動悲憐子女號家家賣釵釧只待獻春醪","collection":"","collectiondesc":"","poemindex":19},{"author":"杜甫","charstyle":"近體詩","id":60284,"chapter":"卷三十一","chapternum":31,"title":"鄭駙馬池臺喜遇鄭廣文同飲","titledesc":"","content":"不謂生戎馬何知共酒盃然臍郿塢敗握節漢臣回白髪千莖雪丹心一寸灰别離經死地披寫忽登臺重對秦簫發俱過阮宅來留連春夜舞淚落強徘徊","collection":"","collectiondesc":"","poemindex":20},{"author":"杜甫","charstyle":"近體詩","id":60285,"chapter":"卷三十一","chapternum":31,"title":"送許八拾遺歸江寧覲省甫昔時常客遊此縣於許生處乞瓦棺寺維摩圖像志諸篇末","titledesc":"","content":"詔許辭中禁慈顔赴北堂聖朝新孝理祖席倍輝光内帛驚偏重宫衣著更香淮隂清夜驛京口渡江航春隔雞人晝秋期燕子凉賜書誇父老壽酒樂城隍看畵曽饑渇追蹤恨淼茫虎頭金粟影神妙獨難忘","collection":"","collectiondesc":"","poemindex":21},{"author":"杜甫","charstyle":"近體詩","id":60286,"chapter":"卷三十一","chapternum":31,"title":"寄彭州髙三十五使君適虢州岑二十七長史參三十韻","titledesc":"","content":"故人何寂寞今我獨凄涼老去才難盡秋來興甚長物情尤可見辭客未能忘海内知名士雲端各異方髙岑殊緩步沈鮑得同行意愜關飛動篇終接混茫舉天悲富駱近代惜盧王似爾官仍貴前賢命可傷諸侯非棄擲半刺已翺翔詩好㡬時見書成無信將男兒行處是客子鬭身强羇旅推賢聖沉綿抵咎殃三年猶瘧疾一鬼不銷亡隔日捜脂髓増寒抱雪霜徒然潛隙地有靦屢鮮妝何太龍鍾極于今出處妨無錢居帝里盡室在邊疆劉表雖遺恨龎公至死藏心微傍魚鳥肉痩怯豺狼隴草蕭蕭白洮雲片片黄彭門劍閣外虢略鼎湖旁荆玉簪頭冷巴牋染翰光烏麻蒸續曬丹橘露應嘗豈異神仙宅俱兼山水鄉竹齋燒藥竈花嶼讀書牀更得清新否遥知對屬忙舊官寧改漢淳俗本歸唐濟世宜公等安貧亦士常蚩尤終戮辱羌羯漫猖狂㑹待祅氛靜論文暫裹糧","collection":"","collectiondesc":"","poemindex":22},{"author":"杜甫","charstyle":"近體詩","id":60287,"chapter":"卷三十一","chapternum":31,"title":"寄岳州賈司馬六丈巴州嚴八使君兩閣老五十韻","titledesc":"","content":"衡岳啼猿裏巴州鳥道邊故人俱不利謫宦兩悠然開闢乾坤正榮枯雨露偏長沙才子逺釣瀨客星懸憶昨趨行殿殷憂捧御筵討胡愁李廣奉使待張騫無復雲臺仗虛修水戰船蒼茫城七十流落劍三千畵角吹秦晉旄頭俯澗瀍小儒輕董卓有識笑苻堅浪作禽填海那將血射天萬方思助順一鼓氣無前隂散陳倉北晴熏太白巔亂麻屍積衛破竹勢臨燕法駕還雙闕王師下八川此時霑奉引佳氣拂周旋貔虎開金甲麒麟受玉鞭侍臣諳入仗廐馬解登仙花動朱樓雪城凝碧樹煙衣冠心慘愴故老淚潺湲哭廟悲風急朝正霽景鮮月分梁漢米春得水衡錢内蘂繁于纈宫莎軟勝綿恩榮同拜手出入最隨肩晩著華堂醉寒重繡被眠轡齊兼秉燭書枉滿懷牋每覺昇元輔深期列大賢秉鈞方咫尺鎩翮再聨翩禁掖朋從改微班性命全青蒲甘受戮白髪竟誰憐弟子貧原憲諸生老伏䖍師資謙未逹鄉黨敬何先舊好腸堪斷新愁眼欲穿翠乾危棧竹紅膩小湖蓮賈筆論孤憤嚴詩賦幾篇定知深意苦莫使衆人傳貝錦無停織朱絲有斷絃浦鷗防碎首霜鶻不空拳地僻昏炎瘴山稠隘石泉且將碁度日應用酒為年典郡終微眇治中實棄捐安排求傲吏比興展歸田去去才難得蒼蒼理又玄古人稱逝矣吾道卜終焉隴外翻投跡漁陽復控弦笑為妻子累甘與歲時遷親故行稀少兵戈動接聮他鄉饒夢寐失侣自迍邅多病加淹泊長吟阻靜便如公盡雄俊志在必騰騫","collection":"","collectiondesc":"","poemindex":23},{"author":"杜甫","charstyle":"近體詩","id":60288,"chapter":"卷三十一","chapternum":31,"title":"寄李十二白二十韻","titledesc":"","content":"昔年有狂客號爾謫仙人筆落驚風雨詩成泣鬼神聲名從此大汩没一朝伸文彩承殊渥流傳必絶倫龍舟移棹晩獸錦奪袍新白日來深殿青雲滿後塵乞歸優詔許遇我宿心親未負幽棲志兼全寵辱身劇談憐野逸嗜酒見天真醉舞梁園夜行歌泗水春才髙心不展道屈善無鄰處士禰衡俊諸生原憲貧稻梁求未足薏苡謗何頻五嶺炎蒸地三危放逐臣幾年遭鵩鳥獨泣向麒麟蘇武先還漢黄公豈事秦楚筵辭醴日梁獄上書辰已用當時法誰將此義陳老吟秋月下病起暮江濵莫怪恩波隔乗槎與問津","collection":"","collectiondesc":"","poemindex":24},{"author":"杜甫","charstyle":"近體詩","id":60289,"chapter":"卷三十一","chapternum":31,"title":"奉和嚴中丞西城晩眺十韻","titledesc":"","content":"汲黯匡君切亷頗出將頻直詞才不世雄略動如神政簡移風速詩清立意新層城臨暇景絶域望餘春旗尾蛟龍㑹樓頭燕雀馴地平江動蜀天闊樹浮秦帝念深分閫軍須逺筭緡花羅封蛺蝶瑞錦送麒麟辭第輸髙義觀圖憶古人征南多興緒事業闇相親","collection":"","collectiondesc":"","poemindex":25},{"author":"杜甫","charstyle":"近體詩","id":60290,"chapter":"卷三十一","chapternum":31,"title":"傷春","titledesc":"","content":"天下兵雖滿春光日自濃西京疲百戰北闕任羣兇關塞三千里煙花一萬重䝉塵清露急御宿且誰供殷復前王道周遷舊國容蓬萊足雲氣應合總從龍","collection":"","collectiondesc":"","poemindex":26},{"author":"杜甫","charstyle":"近體詩","id":60291,"chapter":"卷三十一","chapternum":31,"title":"傷春","titledesc":"","content":"鶯入新年語花開滿故枝天青風捲幔草碧水通池牢落官軍速蕭條萬事危鬢毛元自白淚㸃向來垂不是無兄弟其如有别離巴山春色静北望轉逶迤","collection":"","collectiondesc":"","poemindex":27},{"author":"杜甫","charstyle":"近體詩","id":60292,"chapter":"卷三十一","chapternum":31,"title":"傷春","titledesc":"","content":"日月還相鬬星辰屢合圍不成誅執法焉得變危機大角纒兵氣鈎陳出帝畿煙塵昏御道耆舊把天衣行在諸軍闕來朝大將稀賢多隠屠釣王肯載同歸","collection":"","collectiondesc":"","poemindex":28},{"author":"杜甫","charstyle":"近體詩","id":60293,"chapter":"卷三十一","chapternum":31,"title":"王閬州筵奉酬十一舅惜别之作","titledesc":"","content":"萬壑樹聲滿千崖秋氣髙浮舟出郡郭别酒寄江濤良㑹不復久此生何太勞窮愁但有骨羣盜尚如毛吾舅惜分手使君寒贈袍沙頭暮黄鵠失侣自哀號","collection":"","collectiondesc":"","poemindex":29},{"author":"杜甫","charstyle":"近體詩","id":60294,"chapter":"卷三十一","chapternum":31,"title":"春歸","titledesc":"","content":"苔逕臨江竹茅簷覆地花别來頻甲子歸到又春華倚杖看孤石傾壺就淺沙逺鷗浮水静輕燕受風斜世路雖多梗吾生亦有涯此身醒復醉乗興即為家","collection":"","collectiondesc":"","poemindex":30},{"author":"杜甫","charstyle":"近體詩","id":60295,"chapter":"卷三十一","chapternum":31,"title":"寄李十四貟外布十二韻〈新除司議郎兼萬州别駕雖尚伏枕已聞理裝〉","titledesc":"","content":"名叅漢望苑職述景題輿巫峽將之郡荆門好附書逺行無自苦内熱比何如正是炎天闊那堪野館疎黄牛平駕浪畵鷁上凌虛試待盤渦歇方期解纜初悶能過小徑自為摘嘉蔬渚栁元幽僻村花不掃除宿隂繁素柰過雨亂紅蕖寂寂夏先晩泠泠風有餘江清心可瑩竹冷髪堪梳直作移巾几秋帆發敝廬","collection":"","collectiondesc":"","poemindex":31},{"author":"杜甫","charstyle":"近體詩","id":60296,"chapter":"卷三十一","chapternum":31,"title":"遣悶奉呈嚴公二十韻","titledesc":"","content":"白水魚竿客清秋鶴髪翁胡為來幕下秖合在舟中黄卷真如律青袍也自公老妻憂坐痺幼女問頭風平地専欹倒分曹失異同禮甘衰力就義忝上官通疇昔論詩早光輝仗鉞雄寛容存性拙剪拂念途窮露裛思藤架煙霏想桂叢信然龜觸網直作鳥窺籠西嶺紆村北南江遶舍東竹皮寒舊翠椒實雨新紅浪簸船應拆杯乾甕即空籓籬生野徑斤斧任樵童束縛酬知已蹉跎効小忠周防期稍稍太簡遂怱怱曉入朱扉啟昏歸畵角終不成尋别業未敢息微躬烏鵲愁銀漢駑駘怕錦幪㑹希全物色時放倚梧桐","collection":"","collectiondesc":"","poemindex":32},{"author":"杜甫","charstyle":"近體詩","id":60297,"chapter":"卷三十一","chapternum":31,"title":"奉觀嚴鄭公㕔事岷山沲江畵圖十韻","titledesc":"","content":"沲水流中座岷山到北堂白波吹粉壁青嶂挿雕梁直訝杉松冷兼疑菱荇香雪雲虛㸃綴沙草得微茫嶺雁隨毫末川蜺飲練光霏紅洲蘂亂拂黛石蘿長暗谷非闗雨丹楓不為霜秋成玄圃外景物洞庭旁繪事功殊絶幽襟興激昻從來謝太傅丘壑道難忘","collection":"","collectiondesc":"","poemindex":33},{"author":"杜甫","charstyle":"近體詩","id":60298,"chapter":"卷三十一","chapternum":31,"title":"東屯月夜","titledesc":"","content":"抱疾漂萍老防邊舊榖屯春農親異俗歲月在衡門青女霜楓重黄牛峽水喧泥留虎鬬跡月挂客愁村喬木澄稀影輕雲倚細根數驚聞雀噪暫睡想猿蹲日轉東方白風來北斗昏天寒不成寐無夢寄歸魂","collection":"","collectiondesc":"","poemindex":34},{"author":"杜甫","charstyle":"近體詩","id":60299,"chapter":"卷三十一","chapternum":31,"title":"上白帝城","titledesc":"","content":"江城含變態一上一回新天欲今朝雨山歸萬古春英雄餘事業衰邁久風塵取醉他鄉客相逢故國人兵戈猶擁蜀賦斂強輸秦不是煩形勝深慙畏損神","collection":"","collectiondesc":"","poemindex":35},{"author":"杜甫","charstyle":"近體詩","id":60300,"chapter":"卷三十一","chapternum":31,"title":"謁先主廟","titledesc":"","content":"慘澹風雲㑹乗時各有人力侔分社稷志屈偃經綸復漢留長策中原仗老臣雜耕心未已歐血事酸辛覇氣西南歇雄圖厯數屯錦江原過楚劍閣復通秦舊俗存祠廟空山泣鬼神虛簷交鳥道枯木半龍鱗竹送清溪月苔移玉座春閭閻兒女換歌舞歲時新絶域歸舟逺荒城繫馬頻如何對揺落况乃久風塵孰與闗張並功臨耿鄧親應天才不小得士契無鄰遲暮堪帷幄飄零且釣緡向來憂國淚寂寞洒衣巾","collection":"","collectiondesc":"","poemindex":36},{"author":"杜甫","charstyle":"近體詩","id":60301,"chapter":"卷三十一","chapternum":31,"title":"諸葛廟","titledesc":"","content":"久遊巴子國屢入武侯祠竹日斜虛寢溪風滿薄帷君臣當共濟賢聖亦同時翊戴歸先主并吞更出師蟲虵穿畵壁巫覡醉蛛絲欻憶吟梁父躬耕也未遲","collection":"","collectiondesc":"","poemindex":37},{"author":"杜甫","charstyle":"近體詩","id":60302,"chapter":"卷三十一","chapternum":31,"title":"偶題","titledesc":"","content":"文章千古事得失寸心知作者皆殊列名聲豈浪垂騷人嗟不見漢道盛於斯前輩飛騰入餘波綺麗為後賢兼舊列厯代各清規法自儒家有心從弱歲疲永懷江左逸多謝鄴中竒騄驥皆良馬騏驎帶好兒車輪徒已斲堂構惜仍虧漫作潛夫論虛傳幼婦碑緣情慰漂蕩抱疾屢遷移經濟慚長䇿飛棲假一枝塵沙傍蜂蠆江峽繞蛟螭蕭瑟唐虞逺聮翩楚漢危聖朝兼盜賊異俗更喧卑鬰鬰星辰劍蒼蒼雲雨池兩都開幕府萬㝢挿軍麾南海殘銅柱東風避月支音書恨烏鵲號怒怪熊羆稼穡分詩興柴荆學土宜故山迷白閣秋水隠黄陂不敢要佳句愁來賦别離","collection":"","collectiondesc":"","poemindex":38},{"author":"杜甫","charstyle":"近體詩","id":60303,"chapter":"卷三十一","chapternum":31,"title":"秋日䕫府詠懷奉寄鄭監審李賔客之芳一百韻","titledesc":"","content":"絶塞烏蠻北孤城白帝邊飄零仍百里消渇已三年雄劍鳴開匣羣書滿繫船亂離心不展衰謝日蕭然筋力妻孥問菁華歲月遷登臨多物色陶冶賴詩篇峽束滄江起巖排石樹圓拂雲霾楚氣朝海蹴吳天煮井為鹽速燒畬度地偏有時驚疊嶂何處覓平川鸂鶒䨇䨇舞獼猴壘壘懸碧蘿長似帶錦石小如錢春草何曽歇寒花亦可憐獵人吹戍火野店引山泉喚起搔頭急扶行㡬屐穿兩京猶薄産四海絶隨肩幕府初交辟郎官幸備貟𤓰時猶旅寓萍泛苦夤縁藥餌虛狼籍秋風灑靜便開襟驅瘴癘明目掃雲煙髙宴諸侯禮佳人上客前哀箏傷老大華屋艶神仙南内開元曲常時弟子傳法歌聲變轉滿座涕潺湲〈都督栢中丞筵聞梨園弟子李仙奴歌〉弔影䕫州僻回腸杜曲煎即今龍廐水莫帶犬戎羶耿賈扶王室蕭曹拱御筵乘威滅蜂蠆戮力効鷹鸇舊物森猶在凶徒惡未悛國須行戰伐人憶止戈鋋奴僕何知禮恩榮錯與權胡星一彗孛黔首遂拘攣哀痛絲綸切煩苛法令蠲業成陳始王兆喜出于畋宫禁經綸密台階翊戴全熊羆載吕望鴻雁美周宣側聽中興主長吟不世賢音徽一柱數道里下牢千〈鄭在江陵李在夷陵〉鄭李光時論文章並我先隂何尚清省沈宋歘聮翩律比崑崙竹音知燥濕絃風流俱善價愜當久忘筌置驛常如此登龍蓋有焉雖云隔禮數不敢墜周旋髙視收人表虛心味道玄馬來皆汗血鶴唳必青田羽翼商山起蓬萊漢閣連管寧紗㡌淨江令錦袍鮮東郡時題壁南湖日扣舷逺遊凌絶境佳句染華牋每欲孤飛去徒為百慮牽生涯已寥落國步尚迍邅衾枕成蕪没池塘作棄捐〈平生多病卜築遣懐〉别離憂怛怛伏臘涕漣漣露菊斑酆鎬秋蔬影澗瀍共誰論昔事幾處有新阡富貴空回首喧爭懶著鞭兵戈塵漠漠江漢月姢姢局促㸔秋燕蕭疎聽晚蟬雕蟲䝉記憶烹鯉問沉綿卜羡君平杖偷存子敬氈囊空把釵釧米盡坼花鈿甘子隂凉葉茅齋八九椽陣圖沙北岸市暨瀼西巔〈市暨音既峽人目市井處曰市暨八陣圖市暨䕫人語也江水横通山谷處方人謂之瀼〉羈絆心常折棲遲病即痊紫收岷嶺芋白種陸池蓮色好梨勝頰穰多栗過拳勅㕑唯一味求飽或三鱣兒去看魚笱人來坐馬韉〈一云俗異鄰蛟室朋來坐馬韉〉縛柴門窄窄通竹溜㳙㳙塹抵公畦稜〈京師農人指田逺近多云幾稜稜音去聲〉村依野廟壖缺籬將棘拒倒石賴藤纒借問頻朝謁何如穩醉眠誰云行不逮自覺坐能堅霧雨銀章澀馨香粉署妍紫鸞無近逺黄雀任翩翾困學違從衆明公各勉旃聲華夾宸極早晚到星躔懇諫留匡鼎諸儒引服䖍不過輸鯾直㑹是正陶甄宵旰憂虞軫黎元疾苦駢雲臺終日畵青簡為誰編行路難何有招尋興已専由來具飛檝蹔擬控鳴弦身許雙峰寺門求七祖禪落帆追宿昔衣褐向真詮安石名髙晉昭王客赴燕途中非阮籍查上似張騫披拂雲寧在淹留景不延風期終破浪水怪莫飛涎他日辭神女傷春怯杜䳌淡交隨聚散澤國遶迴旋本自依迦葉何曽籍偓佺鑪峰生轉昐橘井尚髙褰東走窮歸鶴南征盡跕鳶晚聞多妙教卒踐塞前愆顧凱丹青列頭陁琬琰鐫衆香深黯黯幾地肅芊芊勇猛為心極清羸任體孱金箆空刮眼鏡象未離銓","collection":"","collectiondesc":"","poemindex":39},{"author":"杜甫","charstyle":"近體詩","id":60304,"chapter":"卷三十一","chapternum":31,"title":"傷秋","titledesc":"","content":"林僻來人少山長去鳥微髙秋收畵扇久客掩荆扉懶慢頭時櫛艱難帶減圍將軍猶汗馬天子尚戎衣白蔣風飈脆殷檉曉夜稀何年減豺虎似有故園歸","collection":"","collectiondesc":"","poemindex":40},{"author":"杜甫","charstyle":"近體詩","id":60305,"chapter":"卷三十一","chapternum":31,"title":"宗武生日","titledesc":"","content":"小子何時見髙秋此日生自從都邑語已伴老夫名詩是吾家事人傳世上情熟精文選理休覓綵衣輕凋瘵筵初秩欹斜坐不成流霞分片片㳙滴就徐傾","collection":"","collectiondesc":"","poemindex":41},{"author":"杜甫","charstyle":"近體詩","id":60306,"chapter":"卷三十一","chapternum":31,"title":"又示宗武","titledesc":"","content":"覓句新知律攤書解滿牀試吟青玉案莫羡紫羅囊假日從時飲明年共我長應須飽經術已似愛文章十五男兒志三千弟子行曽參與游夏逹者得升堂","collection":"","collectiondesc":"","poemindex":42},{"author":"杜甫","charstyle":"近體詩","id":60307,"chapter":"卷三十一","chapternum":31,"title":"九日","titledesc":"","content":"故里樊川菊登髙素滻源他時一笑後今日㡬人存巫峽蟠江路終南對國門繫舟身萬里伏枕淚雙痕為客裁烏㡌從兒具緑尊佳辰對羣盜愁絶更誰論","collection":"","collectiondesc":"","poemindex":43},{"author":"杜甫","charstyle":"近體詩","id":60308,"chapter":"卷三十一","chapternum":31,"title":"寄韋有夏郎中","titledesc":"","content":"省郎憂病士書信有柴胡飲子頻通汗懷君想報珠親知天畔少藥味峽中無歸楫生衣卧春鷗洗翅呼猶聞上急水早作取平途萬里皇華使為僚記腐儒","collection":"","collectiondesc":"","poemindex":44},{"author":"杜甫","charstyle":"近體詩","id":60309,"chapter":"卷三十一","chapternum":31,"title":"太歳日","titledesc":"","content":"楚岸行將老巫山坐復春病多猶是客謀拙竟何人閶闔開黄道衣冠拜紫宸榮光懸日月賜與出金銀愁寂鴛行斷參差虎穴鄰西江元下蜀北斗故臨秦散地逾髙枕生涯脫要津天邊梅栁樹相見㡬迴新","collection":"","collectiondesc":"","poemindex":45},{"author":"杜甫","charstyle":"近體詩","id":60310,"chapter":"卷三十一","chapternum":31,"title":"元日示宗武","titledesc":"","content":"汝啼吾手戰吾笑汝身長處處逢正月迢迢滯逺方飄零還栢酒衰病只藜牀訓喻青衿子名慚白首郎賦詩猶落筆獻夀更稱觴不見江東弟髙歌淚數行","collection":"","collectiondesc":"","poemindex":46},{"author":"杜甫","charstyle":"近體詩","id":60311,"chapter":"卷三十一","chapternum":31,"title":"大歴三年春白帝城放船出瞿唐峽久居䕫府將適江陵漂泊有詩凡四十韻","titledesc":"","content":"老向巴人裏今辭楚塞隅入舟飜不樂解䌫獨長吁窄轉深啼狖虚隨亂浴鳬石苔凌几杖空翠撲肌膚疊壁排霜劍奔泉濺水珠杳冥藤上下濃淡樹榮枯神女峯姢妙昭君宅有無曲留明怨惜夢盡失歡娯擺闔盤渦沸欹斜激浪輸風雷纒地脉氷雪耀天衢鹿角真趨險狼頭如跋胡惡灘寧變色髙卧負微軀書史全傾撓裝囊半壓濡生涯臨臬兀死地脫斯須不有平川决焉知衆壑趨乾坤霾漲海雨露洗春蕪鷗鳥牽絲颺驪龍濯錦紆落霞沉緑綺殘月壞金樞泥笋苞初荻沙茸出小蒲雁兒爭水馬燕子逐檣烏絶島容煙霧環洲納曉晡前聞辨陶牧轉盼拂宜都縣郭南畿好津亭北望孤勞心依憇息朗詠劃昭蘇意遣樂還笑衰迷賢與愚飄蕭將素髪汩没聽洪鑪丘壑曾忘返文章敢自誣此生遭聖代誰分哭窮途卧疾淹為客䝉恩早厠儒廷爭酬造化樸直乞江湖灔澦險相廹滄浪深可逾浮名尋已已懶計却區區喜近天皇寺先披古畵圖應經帝子渚同泣舜蒼梧朝士兼戎服君王按湛盧旄頭初俶擾鶉首麗泥塗甲卒身雖貴書生道固殊出塵皆野鶴歴塊匪轅駒伊吕終難降韓彭不易呼五雲髙太甲六月曠摶扶回首黎元病爭權將帥誅山林託疲𦮕未必免﨑嶇","collection":"","collectiondesc":"","poemindex":47},{"author":"杜甫","charstyle":"近體詩","id":60312,"chapter":"卷三十一","chapternum":31,"title":"行次古城店汎江作不揆鄙拙奉呈江陵幕府諸公","titledesc":"","content":"老年當道路遲日復山川白屋花開裏孤城麥秀邊濟江元自闊下水不勞牽風蝶勤依槳春鷗懶避船王門髙徳業幕府盛才賢行色兼多病蒼茫汎愛前","collection":"","collectiondesc":"","poemindex":48},{"author":"杜甫","charstyle":"近體詩","id":60313,"chapter":"卷三十一","chapternum":31,"title":"江陵望幸","titledesc":"","content":"雄都元壯麗望幸歘威神地利西通蜀天文北照秦風煙含越鳥舟楫控呉人未枉周王駕終期漢武廵甲兵分聖㫖居守付宗臣早發雲臺仗恩波起涸鱗","collection":"","collectiondesc":"","poemindex":49},{"author":"杜甫","charstyle":"近體詩","id":60314,"chapter":"卷三十一","chapternum":31,"title":"舟出江陵南浦奉寄鄭少尹","titledesc":"","content":"更欲投何處飄然去此都形骸元土木舟檝復江湖社稷纒妖氣干戈送老儒百年同棄物萬國盡窮途雨洗平沙静天銜闊岸紆鳴螿隨泛梗别燕起秋菰棲託難髙卧飢寒迫向隅寂寥相喣沫浩蕩報恩珠溟漲鯨波動衡陽雁影徂南征問懸榻東逝想乗桴濫竊商歌聽時憂卞泣誅經過憶鄭驛斟酌旅情孤","collection":"","collectiondesc":"","poemindex":50},{"author":"杜甫","charstyle":"近體詩","id":60315,"chapter":"卷三十一","chapternum":31,"title":"陪鄭公秋晚北池臨眺","titledesc":"","content":"北池雲水闊華館闢秋風獨鶴元依渚衰荷且映空采菱寒刺上踏藕野泥中素檝分曹往金盤小徑通萋萋露草碧片片晩旗紅盃酒霑津吏衣裳與釣翁異方初艶菊故里亦髙桐揺落闗山思淹留戰伐功嚴城殊未掩清宴已知終何補參卿事歡娯到薄躬","collection":"","collectiondesc":"","poemindex":51}]