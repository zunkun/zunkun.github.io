[{"author":"韓愈","charstyle":"古體詩","content":"周詩三百篇雅麗理訓誥曾經聖人手議論安敢到五言出漢時蘓李首更號東都漸瀰漫𣲖别百川導建安能者七卓犖變風操逶迤抵晉宋氣象日凋耗中間數鮑謝比近最清奥齊梁及陳隋衆作等蟬噪搜春摘花卉沿襲傷剽盜國朝盛文章子昻始髙蹈勃興得李杜萬類困陵暴後來相繼生亦各臻閫奥有窮者孟郊受材實雄驁㝠觀洞古今象外逐幽好横空盤硬語妥帖力排奡敷柔肆紆餘奮猛卷海潦榮華肖天秀㨗疾逾響報行身踐規矩甘辱恥媚竈孟軻分邪正眸子看瞭眊杳然粹而清可以鎮浮躁酸寒溧陽尉五十幾何耄孜孜營甘辛辛苦乆所冒俗流知者誰指注競嘲慠聖皇索遺逸髦士日登造廟堂有賢相愛遇均覆燾况承歸與張二公迭嗟悼青㝠送吹嘘強箭射魯縞胡為乆無成使以歸期吿霜風破佳菊嘉節迫吹帽念將决焉去感物増戀嫪彼㣲水中荇尚煩左右芼魯侯國至小廟鼎猶納郜幸當擇珉玉寧有棄珪瑁悠悠我之思擾擾風中纛〈音道〉上言愧無路日夜惟心禱鶴翎不天生變化在啄菢通波非難圖尺地易可漕善善不汲汲後時徒悔懊救死具八珍不如一簞犒㣲詩公勿誚愷悌神所勞","id":61905,"chapter":"卷四十七","chapternum":47,"title":"薦士","titledesc":"","collection":"","collectiondesc":"","poemindex":1},{"author":"韓愈","charstyle":"古體詩","content":"昔我在南時數君長在念搖搖不可止諷詠日喁噞如以膏濯衣每漬垢逾染又如心中疾箴石非所砭常思得遊處至死無倦厭地遐物奇怪水鏡涵石劒荒花窮漫亂幽獸工騰閃礙目不忍窺忽忽坐昬墊逢神多所祝豈忘靈即驗依依夢歸路歴歴想行店今者誠自幸所懐無一欠孟生去雖索侯氏來還歉攲眠聽新詩屋角月豔豔雜作承間騁交驚舌互舚繽紛指瑕疵拒捍阻城塹以余經摧挫固請發鉛槧居然妄推讓見謂爇天燄比疎語徒妍悚息不敢占呼奴具盤飱飣餖魚菜贍人生但如此朱紫安足僣","id":61906,"chapter":"卷四十七","chapternum":47,"title":"喜侯喜至贈張籍張徹","titledesc":"","collection":"","collectiondesc":"","poemindex":2},{"author":"韓愈","charstyle":"古體詩","content":"駑駘誠齷齪市者何其稠力小苦易制價微良易酬渴飲一斗水飢食一束芻嘶鳴當大路志氣若有餘騏驥生絶域自矜無匹儔牽驅入市門行者不為留借問價幾何黄金比嵩丘借問行幾何咫尺視九州飢食玉山禾渴飲醴泉流問誰能為御曠世不可求惟昔穆天子乗之極遐遊王良執其轡造父挾其輈因言天外事茫惚使人愁駑駘謂騏驥餓死余爾羞有能必見用有徳必見收孰云時與命通塞皆自由騏驥不敢言低徊但垂頭人皆劣騏驥共以駑駘優喟余獨興歎才命不同謀寄詩同心子為我商聲謳","id":61907,"chapter":"卷四十七","chapternum":47,"title":"駑驥〈唐本有贈歐陽詹字或作駑驥吟示歐陽詹詹集有答韓十八駑驥吟〉","titledesc":"","collection":"","collectiondesc":"","poemindex":3},{"author":"韓愈","charstyle":"古體詩","content":"齪齪當世士，所憂在飢寒。\n但見賤者悲，不聞貴者嘆。\n大賢事業異，逺抱非俗觀。\n報國心皎潔，念時涕汍瀾。\n妖姬坐左右，柔指發哀彈。\n酒肴雖日陳，感激寧為歡。\n秋隂欺白日，泥潦不少乾。\n河堤决東郡，老弱隨驚湍。\n天意固有屬，誰能詰其端。\n願辱太守薦，得充諌諍官。\n排雲呌閶闔，披腹呈琅玕。\n致君豈無術，自進誠獨難。\n","id":61908,"chapter":"卷四十七","chapternum":47,"title":"齪齪","titledesc":"","collection":"","collectiondesc":"","poemindex":4},{"author":"韓愈","charstyle":"古體詩","content":"十月隂氣盛，北風無時休。\n蒼茫洞庭岸，與子維雙舟。\n霧雨晦争泄，波濤怒相投。\n犬雞斷四聽，糧絶誰與謀。\n相去不容步，險如礙山丘。\n清談可以飽，夢想接無由。\n男女喧左右，飢啼但啾啾。\n非懐北歸興，何用勝羇愁。\n雲外有白日，寒光自悠悠。\n能令暫開霽，過是吾無求。\n","id":61909,"chapter":"卷四十七","chapternum":47,"title":"洞庭湖阻風贈張十一署","titledesc":"","collection":"","collectiondesc":"","poemindex":5},{"author":"韓愈","charstyle":"古體詩","content":"出宰山水縣，讀書松桂林。\n蕭條捐末事，邂逅得初心。\n哀狖醒俗耳，清泉潔塵襟。\n詩成有共賦，酒熟無孤斟。\n青竹時黙釣，白雲日幽尋。\n南方本多毒，北客恒懼侵。\n讁譴甘自守，滯留愧難任。\n投章類縞帶，佇答逾兼金。\n","id":61910,"chapter":"卷四十七","chapternum":47,"title":"縣齋讀書","titledesc":"","collection":"","collectiondesc":"","poemindex":6},{"author":"韓愈","charstyle":"古體詩","content":"筍添南階竹，日日成清閟。\n縹節已儲霜，黄苞猶掩翠。\n出欄抽五六，當户羅三四。\n髙標陵秋嚴，貞色奪春媚。\n稀生巧補林，併出疑争地。\n縱横乍依行，爛漫忽無次。\n風枝未飄吹，露粉先涵淚。\n何人可携翫，清景空瞪視。\n","id":61911,"chapter":"卷四十七","chapternum":47,"title":"新竹","titledesc":"","collection":"","collectiondesc":"","poemindex":7},{"author":"韓愈","charstyle":"古體詩","content":"去年落一牙今年落一齒俄然落六七落勢殊未已餘存皆動搖盡落應始止憶初落一時但念豁可恥及至落二三始憂衰即死毎一將落時懍懍恒在已叉牙妨食物顛倒怯潄水終焉捨我落意與崩山比今來落既熟見落空相似餘存二十餘次第知落矣儻常嵗落一自足支兩紀如其落併空與漸亦同指人言齒之落壽命理難恃我言生有涯長短俱死爾人言齒之豁左右驚諦視我言莊周云木鴈各有喜語訛黙固好嚼廢輭還美因歌遂成詩持用詫妻子","id":61912,"chapter":"卷四十七","chapternum":47,"title":"落齒","titledesc":"","collection":"","collectiondesc":"","poemindex":8},{"author":"韓愈","charstyle":"古體詩","content":"四時各平分一氣不可兼隆寒奪春序顓頊固不㢘太昊弛維綱畏避但守謙遂令黄泉下萌芽夭勾尖草木不復抽百味失苦甜㐫颷攪宇宙鋩刃甚割砭日月雖云尊不能活烏蟾羲和送日出恇怯頻窺覘炎帝持祝融呵嘘不相炎而我當此時恩光何由沾肌膚生鱗甲衣被如刀䥥氣寒鼻莫齅血凍指不拈濁醪沸入喉口角如銜箝將持匕箸食觸指如排籖侵鑪不覺暖熾炭屢已添探湯無所益何况纊與縑虎豹僵穴中蛟螭死幽潛熒惑喪躔次六龍冰脱髯芒碭大包内生類恐盡殱啾啾牕間雀不知已㣲纎舉頭仰天鳴所願晷刻淹不如彈射死郤得親炰燖鸞皇茍不存爾固不在占其餘蠢動儔俱死誰恩嫌伊我稱最靈不能女覆苫悲哀激憤嘆五藏難安恬中宵倚墻立淫淚何漸漸天王哀無辜惠我下顧瞻褰旒去耳纊調和進梅鹽賢能日登御黜彼傲與憸生風吹死氣豁達如褰簾懸乳零落墮晨光入前簷雪霜頓銷釋土脈膏且黏豈徒蘭蕙榮施及艾與蒹日萼行鑠鑠風條坐襜襜天乎苟其能吾死意亦厭","id":61913,"chapter":"卷四十七","chapternum":47,"title":"苦寒","titledesc":"","collection":"","collectiondesc":"","poemindex":9},{"author":"韓愈","charstyle":"古體詩","content":"崔君初來時相識頗未慣但聞赤縣尉不比博士慢賃屋得連墻徃來忻莫間我時亦新居觸事苦難辦蔬飱要同喫破襖請來綻謂言安堵後貸借更何患不知孤遺多舉族仰薄宦有時未朝餐得米日已晏隔墻聞讙呼衆口極鵞鴈前計頓乖張居然見真贋嬌兒好眉眼袴脚凍兩骭捧書隨諸兄累累兩角丱冬惟茹寒齏秋始識瓜瓣問之不言飢飫若厭芻豢才名三十年乆合居給諌白頭趨走裏閉口絶謗訕府公舊同袍抜擢宰山澗寄詩雜詼俳有類説鵬鷃上言酒味酸冬衣竟未擐下言人吏稀惟足彪與虥又言致猪鹿此語乃善幻三年國子師腸肚習藜莧况住洛之涯魴鱒可罩汕肯效屠門嚼乆嫌弋者篡謀拙日焦拳活計似鋤剗男寒澁詩書妻瘦剰腰襻為官不事職厥罪在欺謾行當自劾去漁釣老葭薍嵗窮寒氣驕冰雪滑磴棧音問難屢通何由覿清盼","id":61914,"chapter":"卷四十七","chapternum":47,"title":"崔十六少府攝伊陽以詩及書見投因酬三十韻","titledesc":"","collection":"","collectiondesc":"","poemindex":10},{"author":"韓愈","charstyle":"古體詩","content":"憶昔初及第各以少年稱君頥始生鬚我齒清如冰爾時心氣壯百事謂已能一别詎幾何忽如隔晨興我齒豁可鄙君顔老可憎相逢風塵中相視迭嗟矜幸同學省官末路再得朋東司絶教授遊宴以為恒秋漁䕃密樹夜博然明燈雪逕抵樵叟風廊折談僧陸渾桃花間有湯沸如烝三月崧少步躑躅紅千層洲沙厭晩坐嶺壁窮晨昇沈㝠不計日為樂不可勝遷滿一已異乖離坐難憑行行事結束人馬何蹻騰感激生膽勇從軍豈嘗曽洸洸司徒公天子爪與肱提師十萬餘四海欽風稜河北兵未進蔡州帥新薨曷不請掃除活彼黎與烝鄙夫誠怯弱受恩愧徒弘猶思脱儒冠棄死取先登又欲面言事上書求詔徴侵官固非是妄作譴可懲惟當待責免耕斸歸溝塍今君得所附勢若脱韝鷹檄筆無與讓幕謀職其膺收績開史牒翰飛逐溟鵬男兒貴立事流景不可乗嵗老隂沴作雲頽雪翻崩别袖拂洛水征車轉崤陵勤勤酒不進勉勉恨已仍送君出門歸愁腸若牽繩黙坐念語笑癡如遇寒蠅䇿馬誰可適晤言誰為應席塵惜不掃殘罇對空凝信知後㑹時日月屢環絙生期理行役歡緒絶難承寄書惟在頻無恡簡與繒","id":61915,"chapter":"卷四十七","chapternum":47,"title":"送侯叅謀赴河中幕","titledesc":"","collection":"","collectiondesc":"","poemindex":11},{"author":"韓愈","charstyle":"古體詩","content":"少年氣真狂有意與春競行逢二三月九州花相映川原曉服鮮桃李晨妝靚荒乗不知疲醉死豈辭病飲噉惟所便文章倚豪横爾來曽幾時白髪忽滿鏡舊遊喜乖張新輩足嘲評〈去聲〉心腸一變化羞見時節盛得閒無所作貴欲辭視聽深居疑避仇黙卧如當暝朝曦入牖來鳥喚昏不醒為生鄙計算鹽米吿屢罄坐疲都忘起冠側懶復正幸䝉東都官獲離機與穽乖慵遭傲僻漸染生弊性既去焉能追有來猶莫聘有舩魏王池徃徃縱孤泳水容與天色此處皆綠浄岸樹共紛披渚牙相緯經〈音徑〉懐歸苦不果即事取幽迸貪求匪名利所得亦已併悠悠度朝昬落落捐季孟羣公一何賢上戴天子聖謀謨收禹績四面出雄勁轉輸非不勤稽逋有軍令在庭百執事奉職各秪敬我獨何為哉坐與億兆慶譬如籠中鳥仰給活性命為詩告友生負愧終究竟","id":61916,"chapter":"卷四十七","chapternum":47,"title":"東都遇春","titledesc":"","collection":"","collectiondesc":"","poemindex":12},{"author":"韓愈","charstyle":"古體詩","content":"長把種樹書，人云避世士。\n忽騎將軍馬，自號報恩子。\n風雲入壯懐，泉石别幽耳。\n鉅鹿師欲老，常山險猶恃。\n豈惟彼相憂，固是吾徒恥。\n去去事方急，酒行可以起。\n","id":61917,"chapter":"卷四十七","chapternum":47,"title":"送石處士赴河陽幕","titledesc":"","collection":"","collectiondesc":"","poemindex":13},{"author":"韓愈","charstyle":"古體詩","content":"長沙入楚深，洞庭值秋晩。\n人隨鴻雁少，江共蒹葭逺。\n歴歴余所經，悠悠子當返。\n孤遊懐耿介，旅宿夢婉娩。\n風土稍殊音，魚蝦日異飯。\n親交俱在此，誰與同息偃。\n","id":61918,"chapter":"卷四十七","chapternum":47,"title":"送湖南李正字歸","titledesc":"","collection":"","collectiondesc":"","poemindex":14},{"author":"韓愈","charstyle":"古體詩","content":"無本於為文身大不及膽吾嘗示之難勇徃無不敢蛟龍弄角牙造次欲手攬衆鬼囚大幽下覷襲元窞天陽熈四海注視首不頷鯨鵬相摩窣兩舉快一噉夫豈能必然固已謝黯黮狂詞肆滂葩低昻見舒慘姦窮恠變得徃徃造平澹蜂蟬碎錦纈綠池披菡萏芝英擢荒蓁孤翮起連菼家住幽都逺未識氣先感來尋吾何能無殊嗜昌歜〈徂感切〉始見洛陽春桃枝綴紅糝遂來長安里時卦轉習坎老懶無鬬心乆不事鉛槧欲以金帛酬舉首常顑頷念當委我去雪霜刻以憯獰飈攪空衢天地與頓撼勉率吐歌詩慰女别後覽","id":61919,"chapter":"卷四十七","chapternum":47,"title":"送無本師歸范陽","titledesc":"","collection":"","collectiondesc":"","poemindex":15},{"author":"韓愈","charstyle":"古體詩","content":"雙鳥海外來飛飛到中州一鳥落城市一鳥集巖幽不得相伴鳴爾來三千秋兩鳥各閉口萬象銜口頭春風卷地起百鳥皆飄浮兩鳥怱相逢百日鳴不休有耳聒皆聾有口反自羞百舌舊饒聲從此恒低頭得病不呻喚泯黙至死休雷公告天公百物須膏油自從兩鳥鳴聒亂雷聲收鬼神怕嘲咏造化皆停留草木有㣲情挑抉示九州蟲鼠誠㣲物不堪苦誅求不停兩鳥鳴百物皆生愁不停兩鳥鳴自此無春秋不停兩鳥鳴日月難旋輈不停兩鳥鳴大法失九疇周公不為公孔丘不為丘天公恠兩鳥各捉一處囚百蟲與百鳥然後鳴啾啾兩鳥既别處閉聲省愆尤朝食千頭龍暮食千頭牛朝飲河生塵暮飲海絶流還當三千秋更起鳴相酬","id":61920,"chapter":"卷四十七","chapternum":47,"title":"雙鳥詩","titledesc":"","collection":"","collectiondesc":"","poemindex":16},{"author":"韓愈","charstyle":"古體詩","content":"魯連細而黠，有似黄鷂子。\n田巴兀老蒼，憐汝矜爪觜。\n開端要驚人，雄誇吾厭矣。\n髙拱禪鴻聲，若輟一盃水。\n獨稱唐虞賢，顧未知之耳。\n","id":61921,"chapter":"卷四十七","chapternum":47,"title":"嘲魯連子","titledesc":"","collection":"","collectiondesc":"","poemindex":17},{"author":"韓愈","charstyle":"古體詩","content":"李杜文章在光焰萬丈長不知羣兒愚那用故謗傷蚍蜉撼大樹可笑不自量伊我生其後舉頸遥相望夜夢多見之晝思反㣲茫徒觀斧鑿痕不矚治水航想當施手時巨刃磨天揚垠崖劃崩豁乾坤擺雷硠惟此兩夫子家居率荒凉帝欲長吟哦故遣起且僵翦翎送籠中使看百鳥翔平生千萬篇金薤垂琳瑯仙官勅六丁雷電下取將流落人間者太山一豪芒我願生兩翅捕逐出八荒精誠忽交通百恠入我腸刺手抜鯨牙舉瓢酌天漿騰身跨汗漫不著織女襄顧語地上友經營無太忙乞君飛霞珮與我髙頡頏","id":61922,"chapter":"卷四十七","chapternum":47,"title":"調張籍","titledesc":"","collection":"","collectiondesc":"","poemindex":18},{"author":"韓愈","charstyle":"古體詩","content":"古史散左右詩書置後前豈殊蠧書蟲生死文字間古道自愚蠢古言自包纒當今固殊古誰與為欣歡獨攜無言子共昇崑崙顛長風飄襟裾遂起飛髙圓下視禹九州一塵集豪端遨嬉未云幾下已億萬年向者夸奪子萬墳厭其巔惜哉抱所見白黑未及分慷慨為悲咤涙如九河翻指摘相告語雖還今誰親翩然下大荒被髪騎騏驎","id":61923,"chapter":"卷四十七","chapternum":47,"title":"雜詩","titledesc":"","collection":"","collectiondesc":"","poemindex":19},{"author":"韓愈","charstyle":"古體詩","content":"西城員外丞心跡兩屈奇徃嵗戰詞賦不將勢力隨下驢入省門左右驚紛披傲兀坐試席深叢見孤羆文如翻水成初不用意為四座各低面不敢捩眼窺升階揖侍郎歸舍日未敧佳句喧衆口考官敢瑕疵連年收科第若摘頷底髭迴首卿相位通途無他岐豈論挍書郎袍笏光參差童稚見稱説祝身得如斯儕輩妒且熱喘如竹筒吹老婦願嫁女約不論財貲老翁不量分累月笞其兒攪攪争附託無人角雄雌由來人間事翻覆不可知安有巢中鷇插翅飛天陲駒麛著爪牙猛虎借與皮汝頭有韁繫汝脚有索縻陷身泥溝間誰復禀指撝不脱吏部選可見偶與奇又作朝士貶得非命所施客居京城中十日營一炊逼迫走巴蠻恩愛座中離昨來漢水頭始得完孤羇桁掛新衣裳盎棄食殘糜茍無飢寒苦那用分髙卑憐我還好古宦途同險𡾟每旬遺我書竟嵗無差池新篇奚其思風幡肆逶迤又論諸毛功劈水看蛟螭雷電生睒䁑角鬛相橕披屬我感窮景抱華不能摛倡來和相報愧歎俾我疵又寄百尺綵緋紅相盛衰巧能喻其誠深淺抽肝脾開展放我側方餐涕垂匙朋交日凋謝存者逐利移子寧獨迷誤綴綴意益彌舉頭庭樹豁狂飇卷寒曦迢逓山水隔何由應塤篪别來就十年君馬記騧驪長女當及事誰助出帨縭諸男皆秀朗幾能守家規文字鋭氣在輝輝見旌麾摧腸與慼容能復持酒巵我雖未耋老髪秃骨力羸所餘十九齒飄颻盡浮危玄花著兩眼視物隔褷䙰燕席謝不詣游鞍懸莫騎敦敦〈都囘切〉凭書案譬彼鳥黏黐且吾聞之師不以物自隳孤豚眠糞壤不慕太廟犧君看一時人幾輩先騰馳過半黑頭死隂蟲食枯骴歡華不滿眼咎責塞兩儀觀名計之利詎足相陪裨仁者恥貪冒受祿量所宜無能食國惠豈異哀癃罷乆欲辭謝去休令衆睢睢况又嬰疹疾寧保軀不貲不能前死罷内實慙神祗舊籍在東都茅屋枳棘籬還歸非無指灞渭揚春澌生兮耕吾疆死也埋吾陂文書自傳道不仗史筆垂夫子固吾黨新恩釋銜覊去來伊洛上相待安罛箄我有雙飲𧣴其銀得朱提黄金塗物象雕鐫妙工倕乃令千里鯨么麽㣲螽斯猶能争明月擺掉出渺瀰野草花葉細不辨薋菉葹緜緜相糾結狀似環城陴四隅芙蓉樹擢豔皆猗猗鯨以興君身失所逢百罹月以喻夫道僶俛勵莫虧草木眀覆載妍醜齊榮萎願君恒御之行止雜燧觹異日期對舉當如合分支","id":61924,"chapter":"卷四十七","chapternum":47,"title":"寄崔二十六立之","titledesc":"","collection":"","collectiondesc":"","poemindex":20},{"author":"韓愈","charstyle":"古體詩","content":"木之就規矩在梓匠輪輿人之能為人由腹有詩書詩書勤乃有不勤腹空虛欲知學之力賢愚同一初由其不能學所入遂異閭兩家各生子提孩巧相如少長聚嬉戲不殊同隊魚年至十二三頭角稍相疎二十漸乖張清溝映汙渠三十骨骼成乃一龍一豬飛黄騰踏去不能顧蟾蜍一為馬前卒鞭背生蟲蛆一為公與相潭潭府中居問之何因爾學與不學歟金璧雖重寶費用難貯儲學問藏之身身在則有餘君子與小人不繫父母且不見公與相起身自犂鉏不見三公後寒飢出無驢文章豈不貴經訓乃菑畬潢潦無根源朝滿夕已除人不通古今馬牛而襟裾行身陷不義况望多名譽時秋積雨霽新凉入郊墟燈火稍可親簡編可卷舒豈不旦夕念為爾惜居諸恩義有相奪作詩勸躊躇","id":61925,"chapter":"卷四十七","chapternum":47,"title":"符讀書城南","titledesc":"","collection":"","collectiondesc":"","poemindex":21},{"author":"韓愈","charstyle":"古體詩","content":"宣城去京國，里數逾三千。\n念汝欲别我，解裝具盤筵。\n日昬不能散，起坐相引牽。\n冬夜豈不長，達旦燈燭然。\n座中悉親故，誰肯捨汝眠。\n念汝將一身，西來曽幾年。\n名科揜衆俊，州考俱吏前。\n今從府公召，府公又時賢。\n時輩千百人，孰不謂汝妍。\n汝來江南近，里閭故依然。\n昔日同戲兒，看汝立路邉。\n人生但如此，其實亦可憐。\n吾老世味薄，因循致留連。\n強顔班行内，何實非罪愆。\n才短難自力，懼終莫洗湔。\n臨分不汝誑，有路即歸田。\n","id":61926,"chapter":"卷四十七","chapternum":47,"title":"示爽","titledesc":"","collection":"","collectiondesc":"","poemindex":22},{"author":"韓愈","charstyle":"古體詩","content":"初正𠉀纔，兆涉七氣已。\n弄靄靄野浮，陽暉暉水披。\n凍聖朝身不，廢佳節古所。\n用親交既許，來子妷亦可。\n從盤蔬冬春，雜罇酒清濁。\n共令徴前事，為觴咏新詩。\n送扶杖凌圯，阯刺船犯枯。\n葑戀池羣鴨，迴釋嶠孤雲。\n縱人生本坦，蕩誰使妄倥。\n傯直指桃李，闌幽尋寧止。\n","id":61927,"chapter":"卷四十七","chapternum":47,"title":"人日城南登髙","titledesc":"","collection":"","collectiondesc":"","poemindex":23},{"author":"韓愈","charstyle":"古體詩","content":"屋東惡水溝有鴟墮鳴悲青泥揜兩翅拍拍不得離羣童呌相召瓦礫争先之計挍生平事殺却理亦宜奪攘不愧恥飽滿盤天嬉晴日占光景髙風送追隨遂凌紫鳯羣肯顧鴻鵠卑今者運命窮遭逢巧丸兒中汝要害處汝能不得施於吾乃何有不忍乗其危丐汝將死命浴以清水池朝餐輟魚肉暝宿防狐貍自知無以致䝉徳乆猶疑飽入深竹叢飢來傍階基亮無責報心固以聽所為昨日有氣力飛跳弄籓籬今晨忽徑去曽不報我知儌倖非汝福天衢汝休窺京城事彈射竪子豈易欺勿諱泥坑辱泥坑乃良規","id":61928,"chapter":"卷四十七","chapternum":47,"title":"病鴟","titledesc":"","collection":"","collectiondesc":"","poemindex":24},{"author":"韓愈","charstyle":"古體詩","content":"南行逾六旬始下昌樂瀧險惡不可狀船石相舂撞往問瀧頭吏潮州尚幾里行當何時到土風復何似瀧吏垂手笑官何問之愚譬官居京邑何由知東呉東呉遊宦鄉官知自有由潮州底處所有罪乃竄流儂幸無負犯何由到而知官今行自到那遽妄問為不虞卒見困汗出愧且駭吏曰聊戲官儂嘗使徃罷嶺南大抵同官去道苦遼下此三千里有州始名潮惡溪瘴毒聚雷電常洶洶鱷魚大於船牙眼怖殺儂州南數十里有海無天地𩗗風有時作掀𥳽真差〈音詫〉事聖人於天下於物無不容比聞此州囚亦有生還儂官無嫌此州固罪人所徙官當明時來事不待説委官不自謹慎宜即引分徃胡為此水邉神色乆戃慌㼚大缾甖小所任自有宜官何不自量滿溢以取斯工農雖小人事業各有守不知官在朝有益國家不得無虱其間不武亦不文仁義飾其躬巧姦敗羣倫叩頭謝吏言始慙今更羞歴官二十餘國恩並未酬凡吏之所訶嗟實頗有之不即金木誅敢不識恩私潮州雖云逺雖惡不可過於身實已多敢不持自賀","id":61929,"chapter":"卷四十七","chapternum":47,"title":"瀧吏","titledesc":"","collection":"","collectiondesc":"","poemindex":25},{"author":"韓愈","charstyle":"古體詩","content":"英英桂林伯，實維文武特。\n逺勞從事賢，來弔逐臣色。\n南裔多山海，道里屢紆直。\n風波無程期，所憂動不測。\n子行誠艱難，我去未窮極。\n臨别且何言，有涙不可拭。\n","id":61930,"chapter":"卷四十七","chapternum":47,"title":"贈别元十八協律","titledesc":"","collection":"","collectiondesc":"","poemindex":26},{"author":"韓愈","charstyle":"古體詩","content":"吾友栁子厚，其人藝且賢。\n吾未識子時，已覽贈子篇。\n寤寐想風采，於今已三年。\n不意流竄路，旬日同食眠。\n所聞昔已多，所得今過前。\n如何又須别，使我抱悁悁。\n","id":61931,"chapter":"卷四十七","chapternum":47,"title":"贈别元十八協律","titledesc":"","collection":"","collectiondesc":"","poemindex":27},{"author":"韓愈","charstyle":"古體詩","content":"勢要情所重，排斥則埃塵。\n骨肉未免然，又况四海人。\n嶷嶷桂林伯，矯矯義勇身。\n生平所未識，待我逾交親。\n遺我數幅書，繼以藥物珍。\n藥物防瘴癘，書勸飬形神。\n不知四罪地，豈有再起辰。\n窮途致感激，肝膽還輪囷。\n","id":61932,"chapter":"卷四十七","chapternum":47,"title":"贈别元十八協律","titledesc":"","collection":"","collectiondesc":"","poemindex":28},{"author":"韓愈","charstyle":"古體詩","content":"寄書龍城守君驥何時秣峽山逢颶風雷電助撞捽乗潮簸扶胥近岸指一髪兩巖雖云牢木石互飛發屯門雖云髙亦映波浪没余罪不足惜子生未宜忽胡為不忍别感謝情至骨","id":61933,"chapter":"卷四十七","chapternum":47,"title":"贈别元十八協律","titledesc":"","collection":"","collectiondesc":"","poemindex":29},{"author":"韓愈","charstyle":"古體詩","content":"鱟實如惠文骨眼相負行蠔相黏為山百十各自生蒲魚尾如蛇口眼不相營蛤即是蝦蟇同實浪異名章舉馬甲柱鬬以恠自呈其餘數十種莫不可嘆驚我來禦魑魅自宜味南烹調以鹹與酸芼以椒與橙腥臊始發越咀呑面汗騂惟蛇舊所識寧憚口眼獰開籠聽其去鬱屈尚不平賣爾非我罪不屠豈非情不祈靈珠報幸無嫌怨并聊歌以記之又以吿同行","id":61934,"chapter":"卷四十七","chapternum":47,"title":"初南食貽元十八協律","titledesc":"","collection":"","collectiondesc":"","poemindex":30},{"author":"韓愈","charstyle":"古體詩","content":"雲昬水奔流，天水漭相圍。\n三江滅無口，其誰識涯圻。\n暮宿投民村，髙處水半扉。\n犬雞俱上屋，不復走與飛。\n篙舟入其家，暝聞屋中唏。\n問知嵗常然，哀此為生㣲。\n海風吹寒晴，波揚衆星輝。\n仰視北斗髙，不知路所歸。\n","id":61935,"chapter":"卷四十七","chapternum":47,"title":"宿曽江口示姪孫湘","titledesc":"","collection":"","collectiondesc":"","poemindex":31},{"author":"韓愈","charstyle":"古體詩","content":"蝦蟇雖水居水特變形貌強號為蛙蛤於實無所校雖然兩股長其奈脊皴皰跳躑雖云髙意不離濘淖鳴聲相呼和無理秪取閙周公所不堪灑灰垂典教我弃愁海濵恒願眠不覺叵堪朋類多沸耳作驚爆端能敗笙磬仍工亂學校雖䝉句踐禮竟不聞報效大戰元鼎年孰強孰敗橈居然當鼎味豈不辱釣罩余初不下喉近亦能稍稍常懼染蠻夷失平生好樂而君復何為甘食比豢豹獵較務同俗全身斯為孝哀哉思慮深未見許迴櫂","id":61936,"chapter":"卷四十七","chapternum":47,"title":"答栁栁州食蝦蟇","titledesc":"","collection":"","collectiondesc":"","poemindex":32},{"author":"韓愈","charstyle":"古體詩","content":"盆城去鄂渚風便一日耳不枉故人書無因帆〈去聲〉江水故人辭禮闈旌節鎮江圻而我竄逐者龍鍾初得歸别來已三嵗望望長迢遞咫尺不相聞平生那可計我齒落可盡君鬢白幾何年皆過半百來日苦無多少年樂新知衰暮思故友譬如親骨肉寧免相可不我昔實愚惷不能降色辭子犯亦有言臣猶自知之公其務貰過我亦請改事桑榆儻可収願寄相思字","id":61937,"chapter":"卷四十七","chapternum":47,"title":"除官赴闕至江州寄鄂岳李大夫","titledesc":"","collection":"","collectiondesc":"","poemindex":33},{"author":"韓愈","charstyle":"古體詩","content":"南山有髙樹花葉何衰衰上有鳯凰巢鳯凰乳且棲四旁多長枝羣鳥所託依黄鵠據其髙衆鳥接其卑不知何山鳥羽毛有光輝飛飛擇所處正得衆所希上承鳯凰恩自期永不衰中與黄鵠羣不自隐其私下視衆鳥羣汝徒竟何為不知挾丸子心黙有所規彈汝枝葉間汝翅不覺摧或言由黄鵠黄鵠豈有之慎勿猜衆鳥衆鳥不足猜無人語鳯凰汝屈安得知黄鵠得汝去婆娑弄毛衣前汝下視鳥各議汝瑕疵汝豈無朋匹有口莫肯開汝落蒿艾間幾時復能飛哀哀故山友中夜思汝悲路逺翅翎短不得持汝歸","id":61938,"chapter":"卷四十七","chapternum":47,"title":"南山有髙樹行贈李宗閔","titledesc":"","collection":"","collectiondesc":"","poemindex":34},{"author":"韓愈","charstyle":"古體詩","content":"猛虎雖云惡，亦各有匹儕。\n羣行深谷間，百獸望風低。\n身食黄熊父，子食赤豹麛。\n擇肉於熊豹，肯視兎與貍。\n正晝當谷眠，眼有百步威。\n自矜無當對，氣性縱以乖。\n朝怒殺其子，暮還食其妃。\n匹儕四散走，猛虎還孤棲。\n狐鳴門兩旁，烏鵲從噪之。\n出逐猴入居，虎不知所歸。\n誰云猛虎惡，中路正悲啼。\n豹來銜其尾，熊來攫其頥。\n猛虎死不辭，但慙前所為。\n虎坐無助死，况如汝細㣲。\n故當結以信，親當結以私。\n親故且不保，人誰信汝為。\n","id":61939,"chapter":"卷四十七","chapternum":47,"title":"猛虎行","titledesc":"","collection":"","collectiondesc":"","poemindex":35},{"author":"韓愈","charstyle":"古體詩","content":"偶坐藤樹下，暮春下旬間。\n藤蔭已可庇，落蘂還漫漫。\n亹亹新葉大，瓏瓏晚花乾。\n青天髙寥寥，兩蝶飛翻翻。\n時節適當爾，懐悲自無端。\n","id":61940,"chapter":"卷四十七","chapternum":47,"title":"感春","titledesc":"","collection":"","collectiondesc":"","poemindex":36},{"author":"韓愈","charstyle":"古體詩","content":"黄黄蕪菁花，桃李事已退。\n狂風簸枯榆，狼籍九衢内。\n春序一如此，汝顔安足賴。\n誰能駕飛車，相從觀海外。\n","id":61941,"chapter":"卷四十七","chapternum":47,"title":"感春","titledesc":"","collection":"","collectiondesc":"","poemindex":37},{"author":"韓愈","charstyle":"古體詩","content":"晨遊百花林，朱朱兼白白。\n栁枝弱而細，懸樹垂百尺。\n左右同來人，金紫貴顯劇。\n嬌童為我歌，哀響跨筝笛。\n豔姬蹋筵舞，清眸刺劒㦸。\n心懐平生友，莫一在燕席。\n死者長眇芒，生者困乖隔。\n少年真可喜，老大百無益。\n","id":61942,"chapter":"卷四十七","chapternum":47,"title":"感春","titledesc":"","collection":"","collectiondesc":"","poemindex":38},{"author":"韓愈","charstyle":"古體詩","content":"薄雲蔽秋曦清雨不成泥罷賀南内衙歸凉曉凄凄綠槐十二街渙散馳輪蹄余惟戇書生孤身無所齎三黜竟不去致官九列齊豈惟一身榮珮玉冠簮犀滉蕩天門髙著籍朝厥妻文才不如人行又無町畦問之朝廷事畧不知東西况于經籍深豈究端與倪君恩太山重不見酬稗稊所職事無多又不自提撕明庭集孔鸞曷取於鳬鷖樹以松與栢不宜間蒿藜婉孌自媚好幾時不見擠貪食以忘軀尠不調鹽醯法吏多少年磨淬出角圭將舉汝愆尤以為已階梯收身歸闗東期不到死迷","id":61943,"chapter":"卷四十七","chapternum":47,"title":"南内朝賀歸呈同官","titledesc":"","collection":"","collectiondesc":"","poemindex":39},{"author":"韓愈","charstyle":"古體詩","content":"嚴嚴王母宫下維萬仙家噫欠為飄風濯手大雨沱方朔乃䜿子驕不加禁訶偷入雷電室輷輘掉狂車王母聞以笑衛官助呀呀不知萬萬人生身埋泥沙𥳽頓五山踣流漂八維蹉曰吾兒可憎奈此狡獪何方朔聞不喜禠身絡蛟蛇瞻相北斗柄兩手自相挼羣仙急乃言百犯庸不科向觀睥晲處事在不可赦〈音奢〉欲不布露言外口實諠譁王母不得已顔嚬口齎嗟頷頭可其奏送以紫玉珂方朔不懲創挾恩更矜誇詆欺劉天子正晝溺殿衙一旦不辭訣攝身凌蒼霞","id":61944,"chapter":"卷四十七","chapternum":47,"title":"讀東方朔雜事","titledesc":"","collection":"","collectiondesc":"","poemindex":40},{"author":"韓愈","charstyle":"古體詩","content":"屑屑水帝魂謝謝無餘輝如何不肖子尚奮瘧鬼威乗秋作寒熱翁嫗所罵譏求食歐泄間不知臭穢非醫師加百毒熏灌無停機灸師施艾炷酷若獵火圍詛師毒口牙舌作霹靂飛符師弄刀筆丹墨交横揮咨汝之胄出門户何巍巍祖軒而父頊未沫於前徽不修其操行賤薄似汝稀豈不忝厥祖靦然不知歸湛湛江水清歸居安汝妃清波為裳衣白石為門畿呼吸明月光手掉芙蓉旂降集隨九歌飲芳而食菲贈汝以好辭出汝去莫違","id":61945,"chapter":"卷四十七","chapternum":47,"title":"譴瘧鬼","titledesc":"","collection":"","collectiondesc":"","poemindex":41},{"author":"韓愈","charstyle":"古體詩","content":"始我來京師止攜一束書辛勤三十年以有此屋廬此屋豈為華于我自有餘中堂髙且新四時登牢蔬前榮饌賔親冠婚之所於庭内無所有髙樹八九株有藤婁絡之春華夏隂敷東堂坐見山雲風相吹噓松果連南亭外有瓜芋區西偏屋不多槐榆翳空虛山鳥旦夕鳴有類澗谷居主婦治北堂膳服適戚疎恩封髙平君子孫從朝裾開門問誰來無非卿大夫不知官髙卑玉帶懸金魚問客之所為峩冠講唐虞酒食罷無為棊槊以相娯凡此座中人十九持鈞樞又問誰與頻莫與張樊如來過亦無事考評道精麤蹮蹮媚學子墻屏日有徒以能問不能其蔽豈可袪嗟我不修飾事與庸人俱安能坐如此比肩于朝儒詩以示兒曹其無迷厥初","id":61946,"chapter":"卷四十七","chapternum":47,"title":"示兒","titledesc":"","collection":"","collectiondesc":"","poemindex":42},{"author":"韓愈","charstyle":"古體詩","content":"庭楸止五株共生十步間各有藤繞之上各相鉤聨下葉各垂地樹顛各雲連朝日出其東我常坐西偏夕日在其西我常坐東邉當晝日在上我在中央間仰視何青青上不見纖穿朝暮無日時我且八九旋濯濯晨露香明珠何聨聨夜月來照之蒨蒨自生煙我已自頑鈍重遭五楸牽客來尚不見肯到權門前權門衆所趨有客動百千九牛亡一毛未在多少間往既無可顧不徃自可憐","id":61947,"chapter":"卷四十七","chapternum":47,"title":"庭楸","titledesc":"","collection":"","collectiondesc":"","poemindex":43},{"author":"韓愈","charstyle":"古體詩","content":"鄴侯家多書插架三萬軸一一懸牙籖新若手未觸為人強記覽過眼不再讀偉哉羣聖文磊落載其腹行年餘五十出守數已六京邑有舊廬不容乆食宿臺閣多官員無地寄一足我雖官在朝氣勢日局縮屢為丞相言雖懇不見錄送行過滻水東望不轉目今子從之遊學問得所欲入海觀龍魚矯翮逐黄鵠勉為新詩章月寄三四幅","id":61948,"chapter":"卷四十七","chapternum":47,"title":"送諸葛覺徃隨州讀書","titledesc":"","collection":"","collectiondesc":"","poemindex":44},{"author":"韓愈","charstyle":"古體詩","content":"榜舟南山下，上上不得返。\n幽事隨去多，孰能量近逺。\n陰沈過連樹，藏昻抵横坂。\n石麤肆磨礪，波惡厭牽挽。\n或倚偏岸漁，竟就平洲飯。\n㸃㸃暮雨飄，梢梢新月偃。\n餘年懍無幾，休日愴已晚。\n自是病使然，非由取髙蹇。\n","id":61949,"chapter":"卷四十七","chapternum":47,"title":"南溪始泛","titledesc":"","collection":"","collectiondesc":"","poemindex":45},{"author":"韓愈","charstyle":"古體詩","content":"南溪亦清駛，而無檝與舟。\n山農驚見之，隨我觀不休。\n不惟兒童輩，或有杖白頭。\n饋我籠中瓜，勸我此淹留。\n我云以病歸，此已頗自由。\n幸有用餘俸，置居在西疇。\n囷倉米榖滿，未有旦夕憂。\n上去無得得，下來亦悠悠。\n但恐煩里閭，時有緩急投。\n願為同社人，雞豚燕春秋。\n","id":61950,"chapter":"卷四十七","chapternum":47,"title":"南溪始泛","titledesc":"","collection":"","collectiondesc":"","poemindex":46},{"author":"韓愈","charstyle":"古體詩","content":"足弱不能步，自宜收朝蹟。\n羸形可輿致，佳觀安可擲。\n即此南坂下，乆聞有水石。\n拕舟入其間，溪流正清激。\n隨波吾未能，峻瀨乍可刺。\n鷺起若導吾，前飛數十尺。\n亭亭栁帶沙，團團松冠壁。\n歸時還盡夜，誰謂非事役。\n","id":61951,"chapter":"卷四十七","chapternum":47,"title":"南溪始泛","titledesc":"","collection":"","collectiondesc":"","poemindex":47}]