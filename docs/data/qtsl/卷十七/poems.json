[{"author":"儲光羲","charstyle":"古體詩","id":58892,"chapter":"卷十七","chapternum":17,"title":"野田黄雀行","titledesc":"","content":"嘖嘖野田雀不知軀體㣲閒穿深叢裏爭食復爭飛窮老一穨舎棗多桑樹稀無棗猶可食無桑何以衣蕭條空倉暮相引時來歸斜路豈不捷渚田豈不肥水長路且壞惻惻與心違","collection":"","collectiondesc":"","poemindex":1},{"author":"儲光羲","charstyle":"古體詩","id":58893,"chapter":"卷十七","chapternum":17,"title":"樵父詞","titledesc":"","content":"山北饒朽木山南多枯枝枯枝作采薪爨室私自知詰朝礪斧尋視暮行歌歸先雪隱薜蘿迎暄卧茅茨清澗日濯足喬林時曝衣終年登險阻不復憂安危蕩漾與神遊莫知是與非","collection":"","collectiondesc":"","poemindex":2},{"author":"儲光羲","charstyle":"古體詩","id":58894,"chapter":"卷十七","chapternum":17,"title":"漁父詞","titledesc":"","content":"澤魚好鳴水谿魚好上流漁梁不得意下渚潛垂鈎亂荇時礙楫新蘆復隱舟靜言念終始安坐看沈浮素髪隨風揚逺心與雲遊逆浪還極浦信潮下滄洲非為狥行役所樂在行休","collection":"","collectiondesc":"","poemindex":3},{"author":"儲光羲","charstyle":"古體詩","id":58895,"chapter":"卷十七","chapternum":17,"title":"牧童詞","titledesc":"","content":"不言牧田逺不道牧陂深所念牛馴擾不亂牧童心圓笠覆我首長蓑披我襟方將憂暑雨亦以懼寒陰大牛隱層坂小牛穿近林同類相鼓舞觸物成謳吟取樂須㬰間寧問聲與音","collection":"","collectiondesc":"","poemindex":4},{"author":"儲光羲","charstyle":"古體詩","id":58896,"chapter":"卷十七","chapternum":17,"title":"采蓮詞","titledesc":"","content":"淺渚荇花繁深潭茭葉疎獨往方自得恥邀淇上姝廣江無術阡大澤絶方隅浪中海童語流下鮫人居春荻時隱舟新萍復滿湖采采乗日養不思賢與愚","collection":"","collectiondesc":"","poemindex":5},{"author":"儲光羲","charstyle":"古體詩","id":58897,"chapter":"卷十七","chapternum":17,"title":"采菱詞","titledesc":"","content":"濁水菱葉肥清水菱葉鮮義不遊濁水志士多苦言潮没具區數潦深雲夢田朝隨北風去暮逐南風旋浦口多漁家相與邀我船飯稻以終日羮蓴將永年方冬水物窮又欲休山樊盡室相隨從所貴無憂患","collection":"","collectiondesc":"","poemindex":6},{"author":"儲光羲","charstyle":"古體詩","id":58898,"chapter":"卷十七","chapternum":17,"title":"射雉詞","titledesc":"","content":"曝暄理新翳迎春射鳴雉原田遙一色臯陸曠千里遙聞咿喔聲時見雙飛起羃䍥疎蒿下毰毸深麥裏顧敵乃忘生爭雄方決死仁心貴勇義豈復能傷此超遙下故墟迢遞回高畤大夫昔何苦取笑歡妻子","collection":"","collectiondesc":"","poemindex":7},{"author":"儲光羲","charstyle":"古體詩","id":58899,"chapter":"卷十七","chapternum":17,"title":"猛虎詞","titledesc":"","content":"寒亦不憂雪飢亦不食人人肉豈不甘所惡傷明神太室為我宅孟門為我鄰百獸為我膳五龍為我賔䝉馬一何威浮江一以仁彩章耀朝日爪牙雄武臣高雲逐氣浮厚地隨聲震君能賈餘勇日夕長相親","collection":"","collectiondesc":"","poemindex":8},{"author":"儲光羲","charstyle":"古體詩","id":58900,"chapter":"卷十七","chapternum":17,"title":"雜詩","titledesc":"","content":"混沌本無象末路多是非達士志寥廓所在能忘機耕鑿時未至還山聊采薇虎豹對我蹲鸑鷟傍我飛仙人空中來謂我勿復歸格澤為君駕雲霓為君衣西遊崑崙墟可以世人違","collection":"","collectiondesc":"","poemindex":9},{"author":"儲光羲","charstyle":"古體詩","id":58901,"chapter":"卷十七","chapternum":17,"title":"雜詩","titledesc":"","content":"秋氣肅天地太行高崔嵬猨狖清夜吟其聲一何哀寂寥掩圭蓽夢寐遊蓬萊琪樹逺亭亭玉堂雲中開洪崖吹簫管玉女飄颻來雨師既先後道路無纎埃鄙哉楚襄王獨如雲陽臺","collection":"","collectiondesc":"","poemindex":10},{"author":"儲光羲","charstyle":"古體詩","id":58902,"chapter":"卷十七","chapternum":17,"title":"效古","titledesc":"","content":"晨登涼風臺暮走邯鄲道曜靈何赫烈四野無青草大軍北集燕天子西居鎬婦人役州縣丁男事征討老幼相别離哭泣無昏早稼穡既殄絶川澤復枯槁曠哉逺此憂冥冥商山皓","collection":"","collectiondesc":"","poemindex":11},{"author":"儲光羲","charstyle":"古體詩","id":58903,"chapter":"卷十七","chapternum":17,"title":"效古","titledesc":"","content":"東風吹大河河水如倒流河洲塵沙起有若黄雲浮赬霞燒廣澤洪曜赫高丘野老泣相語無地可蔭休翰林有客卿獨負蒼生憂中夜起躑躅思欲獻厥謀君門峻且深踠足空夷猶","collection":"","collectiondesc":"","poemindex":12},{"author":"儲光羲","charstyle":"古體詩","id":58904,"chapter":"卷十七","chapternum":17,"title":"酬綦母校書夢遊耶溪見贈之作","titledesc":"","content":"校文在仙掖每有滄洲心況以北𥦗下夢遊清溪隂春看湖口漫夜入迴塘深往往纜垂葛出舟望前林山人松下飯釣客蘆中吟小隱何足貴長年固可尋還車首東道惠言若黄金以我采薇意傳之天姥岑","collection":"","collectiondesc":"","poemindex":13},{"author":"儲光羲","charstyle":"古體詩","id":58905,"chapter":"卷十七","chapternum":17,"title":"使過彈箏峽作","titledesc":"","content":"烏雀知天雪羣飛復羣鳴原田無遺粟日暮滿空城達士憂世務鄙夫念王程晨過彈箏峽馬足凌兢行雙壁隱靈曜莫能知晦明皚皚堅氷白漫漫陰雲平始信古人言苦節不可貞","collection":"","collectiondesc":"","poemindex":14},{"author":"儲光羲","charstyle":"古體詩","id":58906,"chapter":"卷十七","chapternum":17,"title":"述華清宫〈天寶六載冬十月皇帝如驪山温泉宫名其宫曰華清〉","titledesc":"","content":"上在蓬萊宫莫若居華清朝朝禮玄閣日日聞體輕大聖不私已精禋為羣氓","collection":"","collectiondesc":"","poemindex":15},{"author":"儲光羲","charstyle":"古體詩","id":58907,"chapter":"卷十七","chapternum":17,"title":"述華清宫〈天寶六載冬十月皇帝如驪山温泉宫名其宫曰華清〉","titledesc":"","content":"上出蓬萊時六龍儼齊首長道舒羽儀彤雲映前後天聲殷宇宙眞氣到林藪","collection":"","collectiondesc":"","poemindex":16},{"author":"儲光羲","charstyle":"古體詩","id":58908,"chapter":"卷十七","chapternum":17,"title":"述華清宫〈天寶六載冬十月皇帝如驪山温泉宫名其宫曰華清〉","titledesc":"","content":"昔在軒轅朝五城十二樓今我神泉宫獨在驪山陬羣芳趣順動百辟隨天遊","collection":"","collectiondesc":"","poemindex":17},{"author":"儲光羲","charstyle":"古體詩","id":58909,"chapter":"卷十七","chapternum":17,"title":"述華清宫〈天寶六載冬十月皇帝如驪山温泉宫名其宫曰華清〉","titledesc":"","content":"正月開陽和通門緝元化穆穆睟容歸豈為明燈夜髙山大風起肅肅隨龍駕","collection":"","collectiondesc":"","poemindex":18},{"author":"儲光羲","charstyle":"古體詩","id":58910,"chapter":"卷十七","chapternum":17,"title":"述華清宫〈天寶六載冬十月皇帝如驪山温泉宫名其宫曰華清〉","titledesc":"","content":"上林神君宫此地即明庭山開鴻濛色天轉招搖星三雪報大有孰謂非我靈","collection":"","collectiondesc":"","poemindex":19},{"author":"儲光羲","charstyle":"古體詩","id":58911,"chapter":"卷十七","chapternum":17,"title":"池邊鶴","titledesc":"","content":"舞鶴傍池邊水清毛羽鮮立如依岸雪飛似向池泉江海雖言曠無如君子前","collection":"","collectiondesc":"","poemindex":20},{"author":"儲光羲","charstyle":"古體詩","id":58912,"chapter":"卷十七","chapternum":17,"title":"釣魚灣","titledesc":"","content":"垂釣緑灣春春深杏花亂潭清疑水淺荷動知魚散日暮待情人維舟緑楊岸","collection":"","collectiondesc":"","poemindex":21},{"author":"儲光羲","charstyle":"古體詩","id":58913,"chapter":"卷十七","chapternum":17,"title":"題太玄觀","titledesc":"","content":"門外車馬喧門裏宫殿清行即翳若木坐即吹玉笙所喧既非我眞道其冥冥","collection":"","collectiondesc":"","poemindex":22},{"author":"儲光羲","charstyle":"古體詩","id":58914,"chapter":"卷十七","chapternum":17,"title":"喫茗粥作","titledesc":"","content":"當晝暑氣盛鳥雀靜不飛念君髙梧陰復解山中衣數片逺雲度曾不蔽炎暉淹留膳茶粥共我飯蕨薇敝廬既不逺日暮徐徐歸","collection":"","collectiondesc":"","poemindex":23},{"author":"儲光羲","charstyle":"古體詩","id":58915,"chapter":"卷十七","chapternum":17,"title":"泛茅山東谿","titledesc":"","content":"清晨登仙峯峯逺行未極江海霽初景草木含新色而我任天和此時聊動息望鄉白雲裏發棹清谿側松栢生深山無心自貞直","collection":"","collectiondesc":"","poemindex":24},{"author":"儲光羲","charstyle":"古體詩","id":58916,"chapter":"卷十七","chapternum":17,"title":"過新豐道中〈二十八年有詔種果〉","titledesc":"","content":"西下長樂坂東入新豐道雨多車馬稀道上生秋草太陰蔽皋陸莫知晚與早雷雨杳冥冥川谷漫浩浩詔書植嘉木衆言桃李好自愧無此容歸從漢陰老","collection":"","collectiondesc":"","poemindex":25},{"author":"儲光羲","charstyle":"古體詩","id":58917,"chapter":"卷十七","chapternum":17,"title":"泊舟貽潘少府〈時潘在後浦〉","titledesc":"","content":"行子苦風潮維舟未能發宵分卷前幔卧視清秋月四澤葭葦深中洲煙火絶蒼蒼水霧起落落疎星没所遇盡漁商與言多楚越其如念極浦又以思明哲常若千里餘況之異鄉別","collection":"","collectiondesc":"","poemindex":26},{"author":"儲光羲","charstyle":"古體詩","id":58918,"chapter":"卷十七","chapternum":17,"title":"仲夏入園中東陂","titledesc":"","content":"方塘深且廣伊昔俯吾廬環岸垂緑栁盈潭發紅蕖上延北原秀下屬幽人居暑雨若混沌晴明如空虚此鄉多隱逸水陸見樵漁廢賞亦何貴為歡良易攄且言重觀國當此賦歸歟","collection":"","collectiondesc":"","poemindex":27},{"author":"儲光羲","charstyle":"古體詩","id":58919,"chapter":"卷十七","chapternum":17,"title":"終南幽居獻蘓侍郎〈時拜太祝未上〉","titledesc":"","content":"暮春天氣和登嶺望層城朝日懸清景巍峩宫殿明聖君常臨朝達士復懸衡道近無良足歸來卧山楹靈堦曝仙書深室鍊金英春巖松栢秀晨路鵾雞鳴羽化既有言無然悲不成","collection":"","collectiondesc":"","poemindex":28},{"author":"儲光羲","charstyle":"古體詩","id":58920,"chapter":"卷十七","chapternum":17,"title":"終南幽居獻蘓侍郎〈時拜太祝未上〉","titledesc":"","content":"中嵗尚㣲道始知將谷神抗䇿還南山水木自相親深林門一道青嶂成四鄰平明去採薇日入行刈薪雲歸萬壑暗雪罷千巖春始看玄鳥來已見瑤華新寄言搴芳者無乃後時人","collection":"","collectiondesc":"","poemindex":29},{"author":"儲光羲","charstyle":"古體詩","id":58921,"chapter":"卷十七","chapternum":17,"title":"終南幽居獻蘓侍郎〈時拜太祝未上〉","titledesc":"","content":"卜築青巖裏雲蘿四垂陰虚室若無人喬木自成林時有清風至側聞樵采音鳯凰鳴高岡望望隔層岑既言山路逺復道谿谷深偓佺空中遊虬龍水間吟何當見輕翼為我達逺心","collection":"","collectiondesc":"","poemindex":30},{"author":"儲光羲","charstyle":"古體詩","id":58922,"chapter":"卷十七","chapternum":17,"title":"田家即事","titledesc":"","content":"蒲葉日已長荇花日已滋老農要看此貴不違天時迎晨起飯牛雙駕耕東菑蚯蚓土中出田烏隨我飛羣合亂啄噪嗷嗷如道饑我心多惻隱顧此兩傷悲撥食與田烏日暮空筐歸親戚更相誚我心終不移","collection":"","collectiondesc":"","poemindex":31},{"author":"儲光羲","charstyle":"古體詩","id":58923,"chapter":"卷十七","chapternum":17,"title":"同王十三維偶然作","titledesc":"","content":"仲夏日中時草木看欲焦田家惜功力把鋤來東皋顧望浮雲陰往往誤傷苗歸來悲困極兄嫂共相饒無錢可沽酒何以解劬勞夜深星漢明庭宇虚寥寥高栁三五株可以獨逍遙","collection":"","collectiondesc":"","poemindex":32},{"author":"儲光羲","charstyle":"古體詩","id":58924,"chapter":"卷十七","chapternum":17,"title":"同王十三維偶然作","titledesc":"","content":"北山種松栢南山種蒺藜出入雖同趣所尚各有宜孔丘貴仁義老氏好無為我心若虚空此道將安施暫過伊闕間晼晩三伏時高閣入雲中芙蓉滿清池要自非我室還望南山陲","collection":"","collectiondesc":"","poemindex":33},{"author":"儲光羲","charstyle":"古體詩","id":58925,"chapter":"卷十七","chapternum":17,"title":"同王十三維偶然作","titledesc":"","content":"野老本貧賤冒雨鋤瓜田一畦未及終樹下髙枕眠荷蓧者誰子皤皤來息肩不復問鄉墟相見但依然腹中無一物髙話羲皇年落日臨層隅逍遙望晴川使婦提蠶筐呼兒榜漁船悠悠泛緑水去摘浦中蓮蓮花艷且美使我不能還","collection":"","collectiondesc":"","poemindex":34},{"author":"儲光羲","charstyle":"古體詩","id":58926,"chapter":"卷十七","chapternum":17,"title":"同王十三維偶然作","titledesc":"","content":"浮雲在空虚隨風復卷舒我心方處順動作何憂虞但言嬰世網不復得閒居迢遞别東國超遙來西都見人乃恭敬曾不問賢愚雖若不能言中心亦難誣故鄉滿親戚道逺情日疎偶欲陳此意復無南飛鳬","collection":"","collectiondesc":"","poemindex":35},{"author":"儲光羲","charstyle":"古體詩","id":58927,"chapter":"卷十七","chapternum":17,"title":"同王十三維偶然作","titledesc":"","content":"黃河流向東弱水流向西趨舎各有異造化安能齊妾本邯鄲女生長在叢臺〈叶〉既聞容見寵復想元為妻刻畫尚風流幸㑹君招攜逶迤歌舞座婉戀芙蓉閨日月方向除恩愛忽焉暌棄置誰復道但悲生不諧羨彼匹婦意偕老常同棲","collection":"","collectiondesc":"","poemindex":36},{"author":"儲光羲","charstyle":"古體詩","id":58928,"chapter":"卷十七","chapternum":17,"title":"同王十三維偶然作","titledesc":"","content":"日暮登春山山鮮雲復輕逺近看春色踟蹰新月明仙人浮丘公對月時吹笙丹鳥飛熠熠蒼蠅亂營營羣動汩我眞訛言傷我情安得如子晉與之遊太清","collection":"","collectiondesc":"","poemindex":37},{"author":"儲光羲","charstyle":"古體詩","id":58929,"chapter":"卷十七","chapternum":17,"title":"同王十三維偶然作","titledesc":"","content":"空山暮雨來衆鳥竟棲息斯須照夕陽雙雙復撫翼我念天時好東田有稼穡浮雲蔽川原新流集溝洫徘徊顧衡宇僮僕邀我食卧覽牀頭書睡看機中織想見明膏煎中夜起唧唧","collection":"","collectiondesc":"","poemindex":38},{"author":"儲光羲","charstyle":"古體詩","id":58930,"chapter":"卷十七","chapternum":17,"title":"田家雜興","titledesc":"","content":"春至鶬鶊鳴薄言向田墅不能自力作黽勉娶鄰女既念生子孫方思廣園圃閒時相顧笑喜悦好禾黍夜夜登嘯臺南望洞庭渚百草被霜露秋山響砧杵却羨故年時中情無所取","collection":"","collectiondesc":"","poemindex":39},{"author":"儲光羲","charstyle":"古體詩","id":58931,"chapter":"卷十七","chapternum":17,"title":"田家雜興","titledesc":"","content":"衆人恥貧賤相與尚膏腴我情既浩蕩所樂在畋漁山澤時晦暝歸家暫閒居滿園植葵藿繞屋樹桑榆禽雀知我閒翔集依我廬所願在優游州縣莫相呼日與南山老兀然傾一壺","collection":"","collectiondesc":"","poemindex":40},{"author":"儲光羲","charstyle":"古體詩","id":58932,"chapter":"卷十七","chapternum":17,"title":"田家雜興","titledesc":"","content":"逍遙阡陌上逺近無相識落日照秋山千巖同一色網罟繞深莽鷹鸇始輕翼獵馬既如風奔獸莫敢息駐旗滄海畔犒士吳宫側楚國有夫人性情本貞直鮮禽徒自致終嵗竟不食","collection":"","collectiondesc":"","poemindex":41},{"author":"儲光羲","charstyle":"古體詩","id":58933,"chapter":"卷十七","chapternum":17,"title":"田家雜興","titledesc":"","content":"田家趣隴畆當晝掩虚闗鄰里無煙火兒童共幽閒桔橰懸空圃雞犬滿桑間須㬰農事隙採藥遊名山但願所采多不言路險艱人生如蜉蝣一往不可攀君看西王母千嵗美容顔","collection":"","collectiondesc":"","poemindex":42},{"author":"儲光羲","charstyle":"古體詩","id":58934,"chapter":"卷十七","chapternum":17,"title":"田家雜興","titledesc":"","content":"貧士養情性不復知憂樂去年行賣畚留滯南陽郭秋至黍苗黄無人可刈穫孺子朝來飯把竿逐鳥雀忽見梁將軍乗車出宛洛意氣軼道路光輝滿墟落安知負薪者咥咥笑輕薄","collection":"","collectiondesc":"","poemindex":43},{"author":"儲光羲","charstyle":"古體詩","id":58935,"chapter":"卷十七","chapternum":17,"title":"田家雜興","titledesc":"","content":"楚山有高士梁國有遺老築室既相鄰同田復同道糗糒常共飯兒孫每更抱忘此耕耨勞愧彼風雨好蟪蛄鳴空澤鶗鴂傷秋草日夕寒風來衣裳苦不早","collection":"","collectiondesc":"","poemindex":44},{"author":"儲光羲","charstyle":"古體詩","id":58936,"chapter":"卷十七","chapternum":17,"title":"田家雜興","titledesc":"","content":"梧桐蔭我門薜荔網我屋超超兩夫婦朝出暮還宿稼穡既自種牛羊還自牧日旰嬾耕鋤登髙望川陸空山足禽獸墟落多喬木白馬誰家兒聮翩相馳逐","collection":"","collectiondesc":"","poemindex":45},{"author":"儲光羲","charstyle":"古體詩","id":58937,"chapter":"卷十七","chapternum":17,"title":"田家雜興","titledesc":"","content":"種桑百餘樹種黍三十畆衣食既有餘時時㑹親友夏來菰米飯秋至菊花酒孺人喜〈一作善〉逢迎稚子解趨走日暮閒園裏團團蔭榆栁酩酊乗夜歸涼風吹户牖清淺望河漢低昂看北斗數罋猶未開明朝能飲否","collection":"","collectiondesc":"","poemindex":46},{"author":"儲光羲","charstyle":"古體詩","id":58938,"chapter":"卷十七","chapternum":17,"title":"題辨覺精舎","titledesc":"","content":"朝隨秋雲陰乃至青松林花閣空中逺方池巖下深竹風亂天語谿響成龍吟試問眞君子遊山非世心","collection":"","collectiondesc":"","poemindex":47},{"author":"儲光羲","charstyle":"古體詩","id":58939,"chapter":"卷十七","chapternum":17,"title":"行次田家澳梁作","titledesc":"","content":"田家俯長道邀我避炎氛當暑日方晝髙天無片雲桑間禾黍氣栁下牛羊羣野雀棲空屋晨風不復聞前登澳梁坂極望温泉分逆旅方三舎西山猶未曛","collection":"","collectiondesc":"","poemindex":48},{"author":"儲光羲","charstyle":"古體詩","id":58940,"chapter":"卷十七","chapternum":17,"title":"秋次灞亭寄申大","titledesc":"","content":"橘柚植寒陵芙蓉蔕修坂無言不得意得意何由展況我行且徒而君往猶蹇既傷人事近復言天道逺薄暮入空亭中夜不能飯南聽鴻雁盡西見招搖轉千門漢主宫百里周王苑杲杲初景出油油鮮雲卷㑹朝幸嵗正校獵從秋獮念君久京國雙涕如露泫無人薦子雲太息竟誰辨","collection":"","collectiondesc":"","poemindex":49},{"author":"儲光羲","charstyle":"古體詩","id":58941,"chapter":"卷十七","chapternum":17,"title":"晩霽中園喜赦作","titledesc":"","content":"五月黄梅時陰氣蔽逺邇煙雲連晦朔菰菜生鄰里落日燒霞明農夫知雨止㡬悲袵席濕長歎垣牆毁曭朗天宇開家族躍以喜渙汗發大號坤元更資始散衣出中園小徑尚滑履池光搖萬象倐忽滅復起嘉樹如我心欣欣豈云已","collection":"","collectiondesc":"","poemindex":50},{"author":"儲光羲","charstyle":"古體詩","id":58942,"chapter":"卷十七","chapternum":17,"title":"夏日尋藍田唐丞登髙宴集","titledesc":"","content":"東望春明門駕言聊出遊南行小徑盡緑竹臨清流君出罷六安居此澹忘憂園林與城市閭井隨人幽披顔闢衡闈置酒登崇丘山河臨咫尺宇宙窮寸眸是時春載陽佳氣滿皇州宫殿碧雲裏鴛鴦初命儔良辰方在兹志士安得休成名茍有地何必東陵侯","collection":"","collectiondesc":"","poemindex":51},{"author":"儲光羲","charstyle":"古體詩","id":58943,"chapter":"卷十七","chapternum":17,"title":"同諸公登慈恩寺塔","titledesc":"","content":"金祠起眞宇直上青雲垂地靜我亦閒登之清秋時蒼蕪宜春苑片碧昆明池誰道天漢髙逍遙方在兹虚形賔太極攜手行翠㣲雷雨傍杳冥鬼神中躨跜靈變在倐忽莫能窮天涯冠上閶闔開履下鴻雁飛宫室低邐迤羣山小參差俯仰宇宙空庶隨了義歸崱屴非大厦久居亦以危","collection":"","collectiondesc":"","poemindex":52},{"author":"儲光羲","charstyle":"古體詩","id":58944,"chapter":"卷十七","chapternum":17,"title":"同諸公秋霽曲江俯見南山","titledesc":"","content":"天靜終南髙俯映江水明有若蓬萊下淺深見澄瀛羣峯懸中流石壁如瑤瓊魚龍隱蒼翠鳥獸遊清泠菰蒲林下秋薜荔波中輕山戛浴蘭沚水若居雲屏嵐氣浮渚宫孤光隨曜靈陰陰豫章館宛宛百花亭大君及羣臣宴樂方嚶鳴吾黨二三子蕭晨怡性情逍遙滄洲時乃在長安城","collection":"","collectiondesc":"","poemindex":53},{"author":"儲光羲","charstyle":"古體詩","id":58945,"chapter":"卷十七","chapternum":17,"title":"貽劉髙士别","titledesc":"","content":"夙駕出東城城傍早霞散初日照龍闕峩峩在天半壯哉麗百常美矣崇兩觀俯視趨朝客簪珮何璀璨而我送將歸徘徊灞陵岸北雲去吳越南雁離江漢伊昔蹈丘園翩翩理文翰髙談閔仲叔逸氣劉公幹每言竹栢貞常輕朝市玩山晝猿狖靜谿曛魚鳥亂寧止卧崆峒直云期汗漫聖君既理歴族士咸炳煥矯首來天地振羽泛漪瀾元淑命不達伯鸞吟可歎東去姑蘓臺乃過陟陽館舎轡函闗道浮舟滄海畔耳目曠暄涼懷抱盈悲惋沈沈青嵗晚靄靄秋雲換自言永遯棲無復從羈絆揮手謝知已知已莫能讃","collection":"","collectiondesc":"","poemindex":54},{"author":"儲光羲","charstyle":"古體詩","id":58946,"chapter":"卷十七","chapternum":17,"title":"山中貽崔六琪華","titledesc":"","content":"恍惚登髙嶺徘徊看落日遙想仲長園如親幼安室春渚菖蒲登山中播穀鳴相思不道逺太息未知情意君來此地時復疎林薄中夜掃衡門迎晨閉菌閣屣履清池上家僮奉信歸憂隨落花散目送歸雲飛故交在天末新知復千里無人蹔往來獨作中林士","collection":"","collectiondesc":"","poemindex":55},{"author":"儲光羲","charstyle":"古體詩","id":58947,"chapter":"卷十七","chapternum":17,"title":"鞏城南河作寄徐三景暉","titledesc":"","content":"初年雨𠉀遲鞏洛河流小搖搖芳草岸屢見春山曉清露洗雲林輕波戲魚鳥唯言故人逺不念鄉川眇舟檝去縈迴湍溆行奔峭寄書千里路莫道南鴻少","collection":"","collectiondesc":"","poemindex":56},{"author":"儲光羲","charstyle":"古體詩","id":58948,"chapter":"卷十七","chapternum":17,"title":"華陰作貽祖三詠","titledesc":"","content":"朝行敷水上暮出華山東髙館宿初靜長亭秋轉空日餘久淪汩重此聞霜風淅瀝入谿樹颼飀驚夕鴻悽然望伊洛如見息陽宫舊識無髙位新知盡固窮夫君獨輕舉逺近善文雄豈念千里駕﨑嶇秦塞中","collection":"","collectiondesc":"","poemindex":57},{"author":"儲光羲","charstyle":"古體詩","id":58949,"chapter":"卷十七","chapternum":17,"title":"閒居","titledesc":"","content":"薄遊何所愧所愧在閒居親故不來往中園時讀書步櫩滴餘雪春塘抽新蒲梧桐漸覆井時鳥自相呼悠然念故鄉乃在天一隅安得如浮雲來往方須㬰","collection":"","collectiondesc":"","poemindex":58},{"author":"儲光羲","charstyle":"古體詩","id":58950,"chapter":"卷十七","chapternum":17,"title":"同王十三維哭殷遙","titledesc":"","content":"生理無不盡念君在中年遊道雖未深舉世莫能賢筮仕苦貧賤為客少田園膏腴不可求乃在許西偏四鄰盡桑柘咫步開牆垣内艱未及虞形影隨化遷茅茨俯苫蓋雙殯兩楹間時聞孤女號迥出陌與阡慈烏亂飛鳴猛獸亦以跧故人王夫子靜念無生篇哀樂久已絶聞之將泫然太陽蔽空虚雨雪浮蒼山迢遞親靈櫬顧予悲絶絃處順與安時至此乃空言","collection":"","collectiondesc":"","poemindex":59},{"author":"儲光羲","charstyle":"古體詩","id":58951,"chapter":"卷十七","chapternum":17,"title":"新豐主人","titledesc":"","content":"新豐主人新酒熟舊客還歸舊堂宿滿酌香含北砌花盈樽色泛南軒竹雲散天髙秋月明東家少婦解秦箏醉來忘却巴陵道夢中疑是洛陽城","collection":"","collectiondesc":"","poemindex":60},{"author":"儲光羲","charstyle":"古體詩","id":58952,"chapter":"卷十七","chapternum":17,"title":"薔薇篇","titledesc":"","content":"裊裊長數尋青青不作林一莖獨秀當庭心數枝分作滿庭陰春日遲遲將欲半庭影離離正堪玩枝上嬌鶯不畏人葉底飛蛾自相亂秦家女兒愛芳菲畫眉相喚采葳蕤髙處紅鬚欲就手低邊緑刺已牽衣蒲葡架上朝光滿楊栁園中冥鳥飛連袂踏歌從此去風吹香氣逐人歸","collection":"","collectiondesc":"","poemindex":61},{"author":"儲光羲","charstyle":"近體詩","id":58953,"chapter":"卷十七","chapternum":17,"title":"臨江亭五咏〈并序〉","titledesc":"建業為都舊矣晉主來此而禮物盡備雖云在徳亦云在險京口其地也嗚呼有邦國者有廢興焉自晉及陳五世遞嬗以今懷古五篇為咏臨江亭得其勝槩寄以興言雖未及乎辯士亦其志也","content":"晉家南作帝京鎭北為闗江水中分地城樓下帶山金陵事已往青蓋理無還落日空亭上愁看龍尾灣","collection":"","collectiondesc":"","poemindex":62},{"author":"儲光羲","charstyle":"近體詩","id":58954,"chapter":"卷十七","chapternum":17,"title":"臨江亭五咏〈并序〉","titledesc":"建業為都舊矣晉主來此而禮物盡備雖云在徳亦云在險京口其地也嗚呼有邦國者有廢興焉自晉及陳五世遞嬗以今懷古五篇為咏臨江亭得其勝槩寄以興言雖未及乎辯士亦其志也","content":"山横小苑前路盡大江邊此地興王業無如宋主賢潮生建業水風散廣陵煙直望清波裏祗言别有天","collection":"","collectiondesc":"","poemindex":63},{"author":"儲光羲","charstyle":"近體詩","id":58955,"chapter":"卷十七","chapternum":17,"title":"臨江亭五咏〈并序〉","titledesc":"建業為都舊矣晉主來此而禮物盡備雖云在徳亦云在險京口其地也嗚呼有邦國者有廢興焉自晉及陳五世遞嬗以今懷古五篇為咏臨江亭得其勝槩寄以興言雖未及乎辯士亦其志也","content":"城頭落暮暉城外搗秋衣江水青雲挹蘆花白雪飛南州王氣疾東國海風㣲借問商歌客年年何處歸","collection":"","collectiondesc":"","poemindex":64},{"author":"儲光羲","charstyle":"近體詩","id":58956,"chapter":"卷十七","chapternum":17,"title":"臨江亭五咏〈并序〉","titledesc":"建業為都舊矣晉主來此而禮物盡備雖云在徳亦云在險京口其地也嗚呼有邦國者有廢興焉自晉及陳五世遞嬗以今懷古五篇為咏臨江亭得其勝槩寄以興言雖未及乎辯士亦其志也","content":"古木嘯寒禽層城帶夕陰梁園多緑樹楚國盡楓林山際空為險江流長自深平生何以恨天地本無心","collection":"","collectiondesc":"","poemindex":65},{"author":"儲光羲","charstyle":"近體詩","id":58957,"chapter":"卷十七","chapternum":17,"title":"臨江亭五咏〈并序〉","titledesc":"建業為都舊矣晉主來此而禮物盡備雖云在徳亦云在險京口其地也嗚呼有邦國者有廢興焉自晉及陳五世遞嬗以今懷古五篇為咏臨江亭得其勝槩寄以興言雖未及乎辯士亦其志也","content":"京山千里過孤憤望中來江勢將天合城門向水開落霞明楚岸夕露濕吳臺去去無相識陳皇安在哉","collection":"","collectiondesc":"","poemindex":66},{"author":"儲光羲","charstyle":"近體詩","id":58958,"chapter":"卷十七","chapternum":17,"title":"泊江潭貽馬校書","titledesc":"","content":"明月掛青天遙遙如目前故人遊畫閣却望似雲邊水宿依漁父歌聲和采蓮采蓮江上曲今夕為君傳","collection":"","collectiondesc":"","poemindex":67},{"author":"儲光羲","charstyle":"近體詩","id":58959,"chapter":"卷十七","chapternum":17,"title":"夜觀妓","titledesc":"","content":"白雪宜新舞清宵召楚妃嬌童攜錦薦侍女整羅衣花映垂鬟轉香迎步履飛徐徐斂長袖雙燭送將歸","collection":"","collectiondesc":"","poemindex":68},{"author":"儲光羲","charstyle":"近體詩","id":58960,"chapter":"卷十七","chapternum":17,"title":"官莊池觀競渡","titledesc":"","content":"落日吹簫管清池發棹歌船爭先後渡岸激去來波水葉藏魚鳥林花間綺羅踟蹰仙女去猶似望天河","collection":"","collectiondesc":"","poemindex":69},{"author":"儲光羲","charstyle":"近體詩","id":58961,"chapter":"卷十七","chapternum":17,"title":"霽後貽馬十二巽","titledesc":"","content":"髙天風雨散清氣在園林況我夜初靜當軒鳴緑琴雲開北堂月庭滿南山陰不見長裾者空歌遊子唫","collection":"","collectiondesc":"","poemindex":70},{"author":"儲光羲","charstyle":"近體詩","id":58962,"chapter":"卷十七","chapternum":17,"title":"題山中流泉","titledesc":"","content":"山中有流水借問不知名映地為天色飛空作雨聲轉來深澗滿分出小池平恬澹無人見年年長自清","collection":"","collectiondesc":"","poemindex":71},{"author":"儲光羲","charstyle":"近體詩","id":58963,"chapter":"卷十七","chapternum":17,"title":"題陸山人樓","titledesc":"","content":"暮聲雜初雁夜色涵早秋獨見海中月照君池上樓山雲拂髙棟天漢入雲流不惜朝光滿其如千里遊","collection":"","collectiondesc":"","poemindex":72},{"author":"儲光羲","charstyle":"近體詩","id":58964,"chapter":"卷十七","chapternum":17,"title":"漢陽即事","titledesc":"","content":"楚國千里逺孰知方寸違春遊歡有客夕寢賦無衣江水帶氷緑桃花隨雨飛九歌有深意捐珮乃言歸","collection":"","collectiondesc":"","poemindex":73},{"author":"儲光羲","charstyle":"近體詩","id":58965,"chapter":"卷十七","chapternum":17,"title":"寒夜江口泊舟","titledesc":"","content":"寒潮信未起出浦纜孤舟一夜苦風浪自然增旅愁吳山遲海月楚火照江流欲有知音者異鄉誰可求","collection":"","collectiondesc":"","poemindex":74},{"author":"儲光羲","charstyle":"近體詩","id":58966,"chapter":"卷十七","chapternum":17,"title":"苑外至龍興院作","titledesc":"","content":"朝遊天苑外忽見法筵開山勢當空出雲陰滿地來疎鐘清月殿幽梵靜花臺日暮香林下飄飄仙步迴","collection":"","collectiondesc":"","poemindex":75},{"author":"儲光羲","charstyle":"近體詩","id":58967,"chapter":"卷十七","chapternum":17,"title":"隴頭水送别","titledesc":"","content":"相送隴山頭東西隴水流從來心膽盛今日為君愁暗雪迷征路寒雲隱戍樓唯餘旌斾影相逐去悠悠","collection":"","collectiondesc":"","poemindex":76},{"author":"儲光羲","charstyle":"近體詩","id":58968,"chapter":"卷十七","chapternum":17,"title":"洛橋送别","titledesc":"","content":"河橋送客舟河水正安流逺見輕橈動遙憐故國遊海禽逢早雁江水值新秋一聽南津曲分明散别愁","collection":"","collectiondesc":"","poemindex":77},{"author":"儲光羲","charstyle":"近體詩","id":58969,"chapter":"卷十七","chapternum":17,"title":"洛潭送人覲省","titledesc":"","content":"清洛帶芝田東流入大川舟輕水復急别望杳如仙細草生春岸明霞散早天送君唯一曲當是白華篇","collection":"","collectiondesc":"","poemindex":78},{"author":"儲光羲","charstyle":"近體詩","id":58970,"chapter":"卷十七","chapternum":17,"title":"張谷田舎","titledesc":"","content":"縣官清且儉深谷有人家一徑入寒竹小橋穿野花碓喧春澗滿梯倚緑桑斜自説年來稔前村酒可賒","collection":"","collectiondesc":"","poemindex":79},{"author":"儲光羲","charstyle":"近體詩","id":58971,"chapter":"卷十七","chapternum":17,"title":"藍上芳茨期王維補闕〈見王維集〉","titledesc":"","content":"山中人不見雲去夕陽過淺瀨寒魚少叢蘭秋蝶多老年疎世事幽性樂天和酒熟思才子谿頭望玉珂","collection":"","collectiondesc":"","poemindex":80},{"author":"儲光羲","charstyle":"近體詩","id":58972,"chapter":"卷十七","chapternum":17,"title":"田家即事","titledesc":"","content":"桑柘悠悠水蘸堤晩風晴景不妨犁髙機猶織卧蠶子下坂饑逢餉饁妻杏色滿林羊酪熟麥涼浮壠雉媒低生時樂死皆由命事在旻天迥不迷","collection":"","collectiondesc":"","poemindex":81},{"author":"儲光羲","charstyle":"近體詩","id":58973,"chapter":"卷十七","chapternum":17,"title":"長安道","titledesc":"","content":"鳴鞭過酒肆袨服遊倡門百萬一時盡含情無片言","collection":"","collectiondesc":"","poemindex":82},{"author":"儲光羲","charstyle":"近體詩","id":58974,"chapter":"卷十七","chapternum":17,"title":"長安道","titledesc":"","content":"西行一千里暝色生寒樹暗聞歌吹聲知是長安路","collection":"","collectiondesc":"","poemindex":83},{"author":"儲光羲","charstyle":"近體詩","id":58975,"chapter":"卷十七","chapternum":17,"title":"洛陽道獻吕四郎中","titledesc":"","content":"洛水春氷開洛城春樹緑朝看大道上落花亂馬足","collection":"","collectiondesc":"","poemindex":84},{"author":"儲光羲","charstyle":"近體詩","id":58976,"chapter":"卷十七","chapternum":17,"title":"洛陽道獻吕四郎中","titledesc":"","content":"春風二月時道傍栁堪把上枝覆官閣下枝拂車馬","collection":"","collectiondesc":"","poemindex":85},{"author":"儲光羲","charstyle":"近體詩","id":58977,"chapter":"卷十七","chapternum":17,"title":"洛陽道獻吕四郎中","titledesc":"","content":"洛水照千門千門碧空裏少年不得志走馬遊新市","collection":"","collectiondesc":"","poemindex":86},{"author":"儲光羲","charstyle":"近體詩","id":58978,"chapter":"卷十七","chapternum":17,"title":"江南曲","titledesc":"","content":"緑江深見底髙浪直翻空慣是湖邊住舟輕不畏風","collection":"","collectiondesc":"","poemindex":87},{"author":"儲光羲","charstyle":"近體詩","id":58979,"chapter":"卷十七","chapternum":17,"title":"江南曲","titledesc":"","content":"逐流牽荇葉縁岸摘蘆苗為惜鴛鴦鳥輕輕動畫橈","collection":"","collectiondesc":"","poemindex":88},{"author":"儲光羲","charstyle":"近體詩","id":58980,"chapter":"卷十七","chapternum":17,"title":"江南曲","titledesc":"","content":"日暮長江裏相邀歸渡頭落花如有意來去逐船流","collection":"","collectiondesc":"","poemindex":89},{"author":"儲光羲","charstyle":"近體詩","id":58981,"chapter":"卷十七","chapternum":17,"title":"江南曲","titledesc":"","content":"隔江看樹色沿月聽歌聲不是長干住那從此路行","collection":"","collectiondesc":"","poemindex":90},{"author":"儲光羲","charstyle":"近體詩","id":58982,"chapter":"卷十七","chapternum":17,"title":"同武平一員外遊湖","titledesc":"","content":"竹吹留歌扇蓮香入舞衣前溪多曲溆乗興莫先歸","collection":"","collectiondesc":"","poemindex":91},{"author":"儲光羲","charstyle":"近體詩","id":58983,"chapter":"卷十七","chapternum":17,"title":"明妃曲","titledesc":"","content":"日暮驚沙亂雪飛傍人相勸易羅衣强來前殿看歌舞共待單于夜獵歸","collection":"","collectiondesc":"","poemindex":92},{"author":"儲光羲","charstyle":"近體詩","id":58984,"chapter":"卷十七","chapternum":17,"title":"同武平一員外遊湖","titledesc":"","content":"青林碧嶼暗相期緩楫揮觥欲賦詩借問髙歌凡㡬轉河低月落五更時","collection":"","collectiondesc":"","poemindex":93},{"author":"儲光羲","charstyle":"近體詩","id":58985,"chapter":"卷十七","chapternum":17,"title":"同武平一員外遊湖","titledesc":"","content":"朝來仙閣聽絃歌暝入花亭見綺羅池邊命酒憐風月浦口迴船惜芰荷","collection":"","collectiondesc":"","poemindex":94},{"author":"儲光羲","charstyle":"近體詩","id":58986,"chapter":"卷十七","chapternum":17,"title":"同武平一員外遊湖","titledesc":"","content":"朦朧竹影蔽巖扉淡蕩荷風飄舞衣舟尋緑水宵將半月隱青林人未歸","collection":"","collectiondesc":"","poemindex":95},{"author":"儲光羲","charstyle":"近體詩","id":58987,"chapter":"卷十七","chapternum":17,"title":"同武平一員外遊湖","titledesc":"","content":"花潭竹嶼傍幽溪畫楫浮空入夜谿芰荷覆水船難進歌舞留人月易低","collection":"","collectiondesc":"","poemindex":96},{"author":"儲光羲","charstyle":"近體詩","id":58988,"chapter":"卷十七","chapternum":17,"title":"寄孫山人","titledesc":"","content":"新林二月孤舟還水滿清江花滿山借問故園隱君子時時來往在人間","collection":"","collectiondesc":"","poemindex":97},{"author":"嚴武","charstyle":"古體詩","id":58989,"chapter":"卷十七","chapternum":17,"title":"題巴州光禄寺楠木","titledesc":"","content":"楚江長流對楚寺楠木幽生赤崕背臨谿插石盤老根苔色青蒼山雨痕髙枝閙葉鳥不度半掩白雲朝與暮香殿蕭條轉宻隂花龕滴瀝垂清露聞道偏多越水頭煙生霽歛使人愁月明忽憶湘川夜猿叫還思鄂渚秋看君幽靄㡬千丈寂寞窮山今遇賞亦知鐘梵報黄昏猶卧禪牀戀竒響","collection":"","collectiondesc":"","poemindex":98},{"author":"嚴武","charstyle":"近體詩","id":58990,"chapter":"卷十七","chapternum":17,"title":"酬别杜二","titledesc":"","content":"獨逢堯典日再覩漢官時未效風霜勁空慙雨露私夜鐘清萬户曙漏拂千旗並向殊庭謁俱承别館追斗城憐舊路鍋水惜歸期峯樹還相伴江雲更對垂試迴滄海棹莫妬敬亭詩秪是書應寄無忘酒共持但令心事在未肯鬢毛衰最悵巴山裏清猿醒夢思","collection":"","collectiondesc":"","poemindex":99},{"author":"嚴武","charstyle":"近體詩","id":58991,"chapter":"卷十七","chapternum":17,"title":"寄題杜拾遺錦江野亭","titledesc":"","content":"漫向江頭把釣竿懶眠沙草愛風湍莫倚善題鸚鵡賦何須不著鵕䴊冠腹中書籍幽時曬肘後醫方靜處看興發㑹能馳駿馬應須直到使君灘","collection":"","collectiondesc":"","poemindex":100},{"author":"嚴武","charstyle":"近體詩","id":58992,"chapter":"卷十七","chapternum":17,"title":"巴嶺答杜二見憶","titledesc":"","content":"卧向巴山落月時兩鄉千里夢相思可但步兵偏愛酒也知光禄最能詩江頭赤葉楓愁客籬外黄花菊對誰跂馬望君非一度冷猿秋雁不勝悲","collection":"","collectiondesc":"","poemindex":101},{"author":"嚴武","charstyle":"近體詩","id":58993,"chapter":"卷十七","chapternum":17,"title":"軍城早秋","titledesc":"","content":"昨夜秋風入漢闗朔雲邊月滿西山更催飛將追逃虜莫遣沙場匹馬還","collection":"","collectiondesc":"","poemindex":102},{"author":"鄭䖍","charstyle":"近體詩","id":58994,"chapter":"卷十七","chapternum":17,"title":"閨情","titledesc":"","content":"銀鑰開香閣金臺㸃夜燈長征君自慣獨卧妾何曾","collection":"","collectiondesc":"","poemindex":103},{"author":"崔成甫","charstyle":"近體詩","id":58995,"chapter":"卷十七","chapternum":17,"title":"贈李十二白","titledesc":"","content":"我是瀟湘放逐臣君辭明主漢江濵天外常求太白老金陵捉得酒仙人","collection":"","collectiondesc":"","poemindex":104},{"author":"奚賈","charstyle":"近體詩","id":58996,"chapter":"卷十七","chapternum":17,"title":"尋許山人亭子","titledesc":"","content":"桃源若逺近漁子棹輕舟川路行難盡人家到漸幽山禽拂席起溪水入庭流名是何年隱如今成白頭","collection":"","collectiondesc":"","poemindex":105},{"author":"李康成","charstyle":"古體詩","id":58997,"chapter":"卷十七","chapternum":17,"title":"采蓮曲","titledesc":"","content":"采蓮去月没春江曙翠鈿紅袖水中央青荷蓮子雜衣香雲起風生歸路長歸路長那得久各迴船兩搖手","collection":"","collectiondesc":"","poemindex":106},{"author":"李康成","charstyle":"古體詩","id":58998,"chapter":"卷十七","chapternum":17,"title":"自君之出矣","titledesc":"","content":"自君之出矣絃吹絶無聲思君如百草撩亂逐春生","collection":"","collectiondesc":"","poemindex":107}]