[{"author":"虞世南","charstyle":"古體詩","id":57282,"chapter":"卷二","chapternum":2,"title":"結客少年場行","titledesc":"","content":"韓魏多竒節倜儻遺名利共矜然諾情各負縱橫意結交一言重相期千里至緑沈明月弦金絡浮雲轡吹簫入呉市擊筑遊燕肆尋源博望侯結客逺相求少年懷一顧長驅背隴頭燄燄戈霜動耿耿劍虹浮風起龍沙暗木落雁門秋天山冬夏雪交河南北流輕生狥知己非是為身謀","collection":"","collectiondesc":"","poemindex":1},{"author":"虞世南","charstyle":"古體詩","id":57283,"chapter":"卷二","chapternum":2,"title":"從軍行","titledesc":"","content":"塗山烽𠉀驚弭節度龍城冀馬樓蘭將燕犀上谷兵劍寒花不落弓曉月逾明凛凛嚴霜節氷壯黃河絶蔽日卷征蓬浮天散飛雪全兵值月滿精騎乘膠折結髮早驅馳辛苦事旌麾馬凍重關冷輪摧九折危獨有西山將年年屬數竒","collection":"","collectiondesc":"","poemindex":2},{"author":"虞世南","charstyle":"古體詩","id":57284,"chapter":"卷二","chapternum":2,"title":"出塞","titledesc":"","content":"上將三畧逺元戎九命尊緬懷古人節思酬明主恩山西多勇氣塞北有遊魂揚桴上隴坂勒騎下平原誓將絶沙漠悠然去玉門輕齎不遑舍驚策騖戎軒凛凛邊風急蕭蕭征馬煩雪暗天山道氷塞交河源霧鋒黯無色霜旗凍不翻耿介倚長劒日落風塵昬","collection":"","collectiondesc":"","poemindex":3},{"author":"虞世南","charstyle":"近體詩","id":57285,"chapter":"卷二","chapternum":2,"title":"侍宴應詔得前字","titledesc":"","content":"芬芳禁林晚容與桂舟前橫空一鳥度照水百花然綠野明斜日青山澹晚烟濫陪終宴賞握管類窺天","collection":"","collectiondesc":"","poemindex":4},{"author":"虞世南","charstyle":"近體詩","id":57286,"chapter":"卷二","chapternum":2,"title":"蟬","titledesc":"","content":"垂緌飲清露流響出疎桐居高聲自逺非是藉秋風","collection":"","collectiondesc":"","poemindex":5},{"author":"魏徵","charstyle":"古體詩","id":57287,"chapter":"卷二","chapternum":2,"title":"賦西漢","titledesc":"","content":"受降臨軹道爭長趨鴻門驅傳渭橋上觀兵細柳屯夜宴經柏谷朝遊出杜原終藉叔孫禮方知皇帝尊〈本傳云太宗在洛陽宫幸積翠池宴羣臣酒酣各賦一事太宗賦尚書徵賦西漢云云太宗曰魏徵毎言必約我以禮〉","collection":"","collectiondesc":"","poemindex":6},{"author":"魏徵","charstyle":"古體詩","id":57288,"chapter":"卷二","chapternum":2,"title":"述懷","titledesc":"","content":"中原初逐鹿投筆事戎軒縱橫計不就慷慨志猶存杖筞謁天子驅馬出關門請纓繫南粤凴軾下東藩鬱紆陟高岫出沒望平原古木鳴寒鳥空山啼夜猿既傷千里目還驚九折魂豈不憚艱險湥懷國士恩季布無二諾侯嬴重一言人生感意氣功名誰復論","collection":"","collectiondesc":"","poemindex":7},{"author":"褚亮","charstyle":"近體詩","id":57289,"chapter":"卷二","chapternum":2,"title":"和御史韋大夫喜霽之作","titledesc":"","content":"晴天度旅雁斜影照殘虹野淨餘烟盡山明逺色同沙平寒水落葉脆晚枝空白簡光朝幰彤騶出禁中息駕遊蘭坂雕文折桂叢無因輕羽扇徒自仰仁風","collection":"","collectiondesc":"","poemindex":8},{"author":"王績","charstyle":"古體詩","id":57290,"chapter":"卷二","chapternum":2,"title":"古意","titledesc":"","content":"幽人在何所紫巖有仙躅月下橫寶琴此外將安欲材抽嶧山榦徽㸃崑丘玉漆抱蛟龍脣絲纒鳳凰足前彈廣陵罷後以明光續百金買一聲千金傳一曲世無鍾子期誰知心所屬","collection":"","collectiondesc":"","poemindex":9},{"author":"王績","charstyle":"古體詩","id":57291,"chapter":"卷二","chapternum":2,"title":"古意","titledesc":"","content":"竹生大夏谿蒼蒼富竒質綠葉吟風勁翠莖犯霄密霜霰封其柯鵷鸞食其實寧知軒轅後更有伶倫出刀斧俄見尋根株坐相失裁為十二管吹作雄雌律有用雖自傷無心復招疾不如山上草離離保終吉","collection":"","collectiondesc":"","poemindex":10},{"author":"王績","charstyle":"古體詩","id":57292,"chapter":"卷二","chapternum":2,"title":"古意","titledesc":"","content":"寶龜尺二寸由來宅深水浮遊五湖内宛轉三江裏何不深復深輕然至溱洧溱洧源流狹春秋不濡軌漁人遞往還網罟相縈藟一朝失運㑹刳腸血流死豐骨輸廟堂鮮腴藉籩簋棄置誰怨尤自我招此否餘靈寄明卜復來欽所履","collection":"","collectiondesc":"","poemindex":11},{"author":"王績","charstyle":"古體詩","id":57293,"chapter":"卷二","chapternum":2,"title":"古意","titledesc":"","content":"松生北巖下由來人徑絶布葉捎雲煙插根擁巖穴自言生得地獨負凌雲潔何時畏斤斧幾度經霜雪風驚西北枝雹隕東南節不知歲月久稍覺枝榦折藤蘿上下碎枝榦縱橫裂行當糜爛盡坐共灰塵滅寧關匠石顧豈為王孫折盛衰自有時聖賢未嘗屑寄言悠悠者無為嗟大耋","collection":"","collectiondesc":"","poemindex":12},{"author":"王績","charstyle":"古體詩","id":57294,"chapter":"卷二","chapternum":2,"title":"古意","titledesc":"","content":"桂樹何蒼蒼秋來花更芳自言歲寒性不知露與霜幽人重其德徙植臨前堂連拳八九樹偃蹇二三行枝枝自相糾葉葉還相當去來雙鴻鵠棲息兩鴛鴦榮䕃誠不厚斤斧亦勿傷赤心許君時此意那可忘","collection":"","collectiondesc":"","poemindex":13},{"author":"王績","charstyle":"古體詩","id":57295,"chapter":"卷二","chapternum":2,"title":"石竹詠","titledesc":"","content":"萋萋結緑枝奕奕垂朱英常恐零露降不得全其生歎息聊自思此生豈我情昔我未生時誰者令我萌棄置勿重陳委化何足驚","collection":"","collectiondesc":"","poemindex":14},{"author":"王績","charstyle":"古體詩","id":57296,"chapter":"卷二","chapternum":2,"title":"田家〈一作王勃詩〉","titledesc":"","content":"阮籍生平懶嵇康意氣疎相逢一醉飽獨坐數行書小池聊養鶴閒田且牧豬草生元亮徑花暗子雲居倚牀看婦織登壠課兒鋤迴頭尋仙事併是一空虚","collection":"","collectiondesc":"","poemindex":15},{"author":"王績","charstyle":"古體詩","id":57297,"chapter":"卷二","chapternum":2,"title":"田家〈一作王勃詩〉","titledesc":"","content":"平生唯酒樂作性不能無朝朝訪鄉里夜夜遣人酤家貧留客久不暇道精麄抽簾特益炬抜簀更燃爐恒聞飲不足何見有殘壺","collection":"","collectiondesc":"","poemindex":16},{"author":"王績","charstyle":"古體詩","id":57298,"chapter":"卷二","chapternum":2,"title":"薛記室收過莊見尋率題古意以贈","titledesc":"","content":"伊昔遭喪亂厯數閏當餘豺狼塞衢路桑梓成丘墟吾及爾皆亡東西各異居爾為背風鳥我為涸轍魚逮承雲雷後欣逢天地初東川聊下釣南畝試揮鋤資税幸不及伏臘常有儲散誕時須酒蕭條懶向書朽木不可雕短翮將焉攄故人有湥契過我蓬蒿廬曵裾出門迎握手登前除相看非舊顔忽若形骸疎追道宿昔事切切心相於憶我少年時攜手遊東渠梅李夾兩岸花枝何扶疎同志亦不多西莊有姚徐嘗愛陶淵明酌醴焚枯魚嘗學公孫弘策杖牧羣豬追念甫如昨奄忽成空虚人生詎能幾蹙迫常不舒賴有北山僧教我以真如使我視聽遣自覺塵累祛何事須筌蹄今己得兔魚舊遊儻多暇同此釋紛挐","collection":"","collectiondesc":"","poemindex":17},{"author":"王績","charstyle":"古體詩","id":57299,"chapter":"卷二","chapternum":2,"title":"春日","titledesc":"","content":"前旦出園遊林華都未有今朝下堂望池氷開已久雪避南軒梅風催北庭柳遥呼竈前妾却報機中婦年光恰恰來滿甕營春酒","collection":"","collectiondesc":"","poemindex":18},{"author":"王績","charstyle":"古體詩","id":57300,"chapter":"卷二","chapternum":2,"title":"在京思故園見鄉人問","titledesc":"","content":"旅泊多年歳老去不知迴忽逢門前客道發故鄉來斂眉俱握手破涕共銜杯殷勤訪朋舊屈曲問童孩衰宗多弟姪若箇賞池臺舊園今在否新樹也應栽柳行疎密布茅齋寛窄裁經移何處竹别種幾株梅渠當無絶水石計總生苔院果誰先熟林花那後開覉心秖欲問為報不須猜行當驅下澤去剪故園萊","collection":"","collectiondesc":"","poemindex":19},{"author":"王績","charstyle":"近體詩","id":57301,"chapter":"卷二","chapternum":2,"title":"野望","titledesc":"","content":"東臯薄暮望徙倚欲何依樹樹皆秋色山山唯落暉牧人驅犢返獵馬帶禽歸相顧無相識長歌懷采薇","collection":"","collectiondesc":"","poemindex":20},{"author":"王績","charstyle":"近體詩","id":57302,"chapter":"卷二","chapternum":2,"title":"獨坐","titledesc":"","content":"問君樽酒外獨坐更何須有客談名理無人索地租三男婚令族五女嫁賢夫百年隨分了未羨陟方壺","collection":"","collectiondesc":"","poemindex":21},{"author":"王績","charstyle":"近體詩","id":57303,"chapter":"卷二","chapternum":2,"title":"遊仙","titledesc":"","content":"上月芝蘭徑中巖紫翠房金壺新鍊乳玉釡始煎香六局黃公術三門赤帝方吹沙聊作鳥動石試為羊緱氏還程促瀛洲㑹日長誰知北巖下延首詠霓裳","collection":"","collectiondesc":"","poemindex":22},{"author":"王績","charstyle":"近體詩","id":57304,"chapter":"卷二","chapternum":2,"title":"遊仙","titledesc":"","content":"結衣尋野路負杖入山門道士言無宅仙人更有村斜谿橫桂渚小徑入桃源玉牀塵稍冷金爐火尚溫心疑遊北極望似陟西崑逆愁歸舊里蕭條訪子孫","collection":"","collectiondesc":"","poemindex":23},{"author":"王績","charstyle":"近體詩","id":57305,"chapter":"卷二","chapternum":2,"title":"過酒家","titledesc":"","content":"有客須教飲無錢可别沽來時長道貰慚愧酒家胡","collection":"","collectiondesc":"","poemindex":24},{"author":"上官儀","charstyle":"古體詩","id":57306,"chapter":"卷二","chapternum":2,"title":"早春桂林殿應詔","titledesc":"","content":"步輦出披香清歌臨太液曉樹流鶯滿春堤芳草積風色翻露文雪華上空碧花蝶來未已山光曖將夕","collection":"","collectiondesc":"","poemindex":25},{"author":"上官儀","charstyle":"古體詩","id":57307,"chapter":"卷二","chapternum":2,"title":"奉和潁川公秋夜","titledesc":"","content":"泬寥空色逺芸黃凄序變涸浦落遵鴻長飇送巢燕千秋流夕景萬籟含宵喚峻雉聆金柝層臺切銀箭","collection":"","collectiondesc":"","poemindex":26},{"author":"上官儀","charstyle":"近體詩","id":57308,"chapter":"卷二","chapternum":2,"title":"王昭君","titledesc":"","content":"玉關春色晚金河路幾千琴悲桂條上笛怨柳花前霧掩臨妝月風驚入鬢蟬緘書待迴使淚盡白雲天","collection":"","collectiondesc":"","poemindex":27},{"author":"上官儀","charstyle":"近體詩","id":57309,"chapter":"卷二","chapternum":2,"title":"詠雪應詔","titledesc":"","content":"禁園凝朔氣瑞雪掩晨曦花明棲鳳閣珠散影娥池飄素迎歌上翻光向舞移幸因千里映還繞萬年枝","collection":"","collectiondesc":"","poemindex":28},{"author":"上官儀","charstyle":"近體詩","id":57310,"chapter":"卷二","chapternum":2,"title":"奉和山夜臨秋","titledesc":"","content":"殿帳清炎氣輦道含秋隂凄風移漢筑流水入虞琴雲飛送斷雁月上淨疎林滴瀝露枝響空濛煙壑湥","collection":"","collectiondesc":"","poemindex":29},{"author":"上官儀","charstyle":"近體詩","id":57311,"chapter":"卷二","chapternum":2,"title":"入朝洛堤步月","titledesc":"","content":"脈脉廣川流驅馬歴長洲鵲飛山月曙蟬噪野風秋〈古今詩話儀嘗凌晨入朝循洛水堤步月徐轡咏詩云云音韻清亮羣公望之猶神仙焉〉","collection":"","collectiondesc":"","poemindex":30},{"author":"上官儀","charstyle":"近體詩","id":57312,"chapter":"卷二","chapternum":2,"title":"春日","titledesc":"","content":"花輕蝶亂仙人杏葉密鶯啼帝女桑飛雲閣上春應至明月樓中夜未央","collection":"","collectiondesc":"","poemindex":31},{"author":"劉希夷","charstyle":"古體詩","id":57313,"chapter":"卷二","chapternum":2,"title":"將軍行","titledesc":"","content":"將軍闢轅門耿介當風立諸將欲言事逡巡不敢入劍氣射雲天鼓聲振原隰黃塵塞路起走馬追兵急彎弓從此去飛箭如雨集截圍一百重斬首五千級代馬流血死戎人抱鞍泣古來養甲兵有事常討襲乘我廟堂運坐使干戈戢獻凱歸京師軍容何翕習","collection":"","collectiondesc":"","poemindex":32},{"author":"劉希夷","charstyle":"古體詩","id":57314,"chapter":"卷二","chapternum":2,"title":"從軍行","titledesc":"","content":"秋天風颯颯羣胡馬行疾嚴城晝不開伏兵暗相失天子廟堂拜將軍凶門出紛紛晉陽道戎馬幾萬匹軍門壓黃珂兵氣衝白日平生懷仗劍慷慨即投筆南登漢月孤北走代雲密近取韓彭計早知孫呉術丈夫清萬里誰能掃一室","collection":"","collectiondesc":"","poemindex":33},{"author":"劉希夷","charstyle":"古體詩","id":57315,"chapter":"卷二","chapternum":2,"title":"春女行","titledesc":"","content":"春女顔如玉怨歌陽春曲巫山春樹紅沅江春草綠自憐妖艷姿妝成獨見時愁心伴楊柳春盡亂如絲目極千餘里悠悠春江水頻想玉關人愁卧金閨裏尚言春花落不知秋風起嬌愛猶未終悲凉從此始憶昔楚王宫玉樓粧粉紅纎腰弄明月長袖舞春風容華委西山光隂不可還桑林没東海富貴今何在寄言桃李容胡為閨閣重但看楚王墓唯有數株松","collection":"","collectiondesc":"","poemindex":34},{"author":"劉希夷","charstyle":"古體詩","id":57316,"chapter":"卷二","chapternum":2,"title":"孤松篇","titledesc":"","content":"蠶月桑葉青鶯時柳花白澹豔煙雨姿敷芬陽春陌如何秋風起零落從此始獨有南澗松不歎東流水元隂天地㝠皓雪朝夜零豈不罹寒暑為君留青青青青好顔色落落任孤直羣樹遥相望衆草不敢逼靈龜卜真隱仙鳥宜棲息恥受秦帝封願言唐侯食寒山夜月明山冷氣清清凄兮歸風集吹之作琴聲松子卧仙岑寂聽疑野心清泠有真曲樵採無知音美人何時來幽徑委緑苔吁嗟深澗底棄捐廣厦材","collection":"","collectiondesc":"","poemindex":35},{"author":"劉希夷","charstyle":"古體詩","id":57317,"chapter":"卷二","chapternum":2,"title":"秋日題汝陽潭壁","titledesc":"","content":"獨坐秋隂生悲來從所適行見汝陽潭飛蘿䝉水石懸瓢木葉下風吹何歴歴幽人不耐煩振衣步閒寂迴流清見底金沙覆銀礫錯落非一文空朧幾千尺魚鱗可憐紫鴨毛自然碧吟詠秋水篇𣺌然亡損益秋水隨形影清濁混心迹歲暮歸去來東山余宿昔","collection":"","collectiondesc":"","poemindex":36},{"author":"劉希夷","charstyle":"古體詩","id":57318,"chapter":"卷二","chapternum":2,"title":"采桑","titledesc":"","content":"楊柳送行人青青西入秦誰家采桑女樓上不勝春盈盈灞水曲歩歩春芳緑紅臉耀明珠絳唇含白玉回首渭橋東遥憐春色同青絲嬌落日緗綺弄春風攜籠長歎息逶遲戀春色看花若有情倚樹疑無力薄暮思悠悠使君南陌頭相逢不相識歸去夢青樓","collection":"","collectiondesc":"","poemindex":37},{"author":"劉希夷","charstyle":"古體詩","id":57319,"chapter":"卷二","chapternum":2,"title":"謁漢世祖廟","titledesc":"","content":"舂陵氣初發漸臺首未傳列營百萬衆持國十八年運開朱旗後道合赤符先宛城劍鳴匣昆陽鏑應弦獷獸血塗地巨人聲沸天長驅過北趙短兵出南燕太守迎門外王郎死道邊昇壇九城陌端拱千秋年朝廷方雀躍劍佩幾聨翩至德刑四海神儀翳九泉宗子行舊邑恭聞清廟篇君容穆而聖臣像儼猶賢攢木承危柱疎蘿挂朽椽祠庭巢鳥啄祭器網蟲緣懷古江山在惟新厯數遷空餘今夜月長似舊時懸","collection":"","collectiondesc":"","poemindex":38},{"author":"劉希夷","charstyle":"古體詩","id":57320,"chapter":"卷二","chapternum":2,"title":"嵩嶽聞笙","titledesc":"","content":"月出嵩山東月明山益空山人愛清景散髮卧秋風風止夜何清獨夜草蟲鳴仙人不可見乘月近吹笙絳脣吸靈氣玉指調真聲真聲是何曲三山鸞鶴情昔去落塵俗願言聞此曲今來卧嵩岑何幸承幽音神仙樂吾事笙歌銘夙心","collection":"","collectiondesc":"","poemindex":39},{"author":"劉希夷","charstyle":"古體詩","id":57321,"chapter":"卷二","chapternum":2,"title":"巫山懷古","titledesc":"","content":"巫山幽隂地神女艷陽年襄王伺容色落日望悠然歸來高唐夜金缸焰青煙頹想卧瑶席夢魂何翩翩揺落殊未已榮華倐徂遷愁思瀟湘浦悲凉雲夢田猿啼秋風夜鴈飛明月天巴歌不可聽聽此益潺湲","collection":"","collectiondesc":"","poemindex":40},{"author":"劉希夷","charstyle":"古體詩","id":57322,"chapter":"卷二","chapternum":2,"title":"代閨人春日","titledesc":"","content":"珠簾的曉光玉顔艷春彩林間鳥鳴喚户外花相待花鳥惜芳菲鳥鳴花亂飛人今伴花鳥日暮不能歸池月憐歌扇山雲愛舞衣佳期楊柳陌攜手莫相違","collection":"","collectiondesc":"","poemindex":41},{"author":"劉希夷","charstyle":"古體詩","id":57323,"chapter":"卷二","chapternum":2,"title":"春日行歌","titledesc":"","content":"山樹落梅花飛落野人家野人何所有滿甕陽春酒攜酒上春臺行歌伴落梅醉罷卧明月乘夢遊天台","collection":"","collectiondesc":"","poemindex":42},{"author":"劉希夷","charstyle":"古體詩","id":57324,"chapter":"卷二","chapternum":2,"title":"江南曲","titledesc":"","content":"暮宿南洲草晨行北岸林日懸滄海濶水隔洞庭㴱煙景無留意風波有異潯歲遊難極目春戲易為心朝夕無榮遇芳菲已滿襟","collection":"","collectiondesc":"","poemindex":43},{"author":"劉希夷","charstyle":"古體詩","id":57325,"chapter":"卷二","chapternum":2,"title":"江南曲","titledesc":"","content":"艷唱潮初落江花露未晞春洲驚翡翠朱服弄芳菲畫舫煙中淺青陽日際微錦帆衝浪濕羅袖拂行衣含情罷所採相歎惜流暉","collection":"","collectiondesc":"","poemindex":44},{"author":"劉希夷","charstyle":"古體詩","id":57326,"chapter":"卷二","chapternum":2,"title":"江南曲","titledesc":"","content":"君為隴西客妾遇江南春朝遊含靈果夕採弄風蘋果氣時不歇蘋花日自新以此江南物持贈隴西人空盈萬里懷欲贈竟無因","collection":"","collectiondesc":"","poemindex":45},{"author":"劉希夷","charstyle":"古體詩","id":57327,"chapter":"卷二","chapternum":2,"title":"江南曲","titledesc":"","content":"皓如楚江月靄若呉岫雲波中自皎鏡山上亦氤氳明月留照妾輕雲持贈君山川各離散光氣乃殊分天涯一為别江北不相聞","collection":"","collectiondesc":"","poemindex":46},{"author":"劉希夷","charstyle":"古體詩","id":57328,"chapter":"卷二","chapternum":2,"title":"江南曲","titledesc":"","content":"𫇢舟乘潮去風帆振早凉潮平見楚甸天際望維揚洄泝經千里烟波接兩鄉雲明江嶼出日照海流長此中逢歲晏浦樹落花芳","collection":"","collectiondesc":"","poemindex":47},{"author":"劉希夷","charstyle":"古體詩","id":57329,"chapter":"卷二","chapternum":2,"title":"擣衣篇","titledesc":"","content":"秋天瑟瑟夜漫漫夜白風清玉露漙燕山遊子衣裳薄秦地佳人閨閣寒欲向樓中縈楚練還來機上裂齊紈攬紅袖兮愁徙倚盻青砧兮悵盤桓盤桓徙倚夜已久螢火雙飛入簾牖西北風來吹細腰東南月上浮纖手此時秋月可憐明此時秋風别有情君看月下參差影為聽莎間斷續聲絳河轉兮青雲曉飛鳥鳴兮行人少攢眉緝縷思紛紛對影穿針魂悄悄聞道還家未有期誰憐登隴不勝悲夢見形容亦舊日為許裁縫改昔時緘書逺寄交河曲須及明年春草綠莫言衣上有斑斑只為思君淚相續","collection":"","collectiondesc":"","poemindex":48},{"author":"劉希夷","charstyle":"古體詩","id":57330,"chapter":"卷二","chapternum":2,"title":"公子行","titledesc":"","content":"天津橋下陽春水天津橋上繁華子馬聲迴合青雲外人影動揺綠波裏緑波蕩漾玉為砂青雲離披錦作霞可憐楊柳傷心樹可憐桃李斷腸花此日遨遊邀美女此時歌舞入娼家娼家美女鬱金香飛去飛來公子傍的的珠簾白日映娥娥玉顔紅粉妝花際徘徊雙蛺蝶池邊顧步兩鴛鴦傾國傾城漢武帝為雲為雨楚襄王古來容光人所羨况復今日遥相見願作輕羅着細腰願為明鏡分嬌面與君相向轉相親與君雙棲共一身願作貞松千歲古誰論芳槿一朝新百年同謝西山日千秋萬古北邙塵","collection":"","collectiondesc":"","poemindex":49},{"author":"劉希夷","charstyle":"古體詩","id":57331,"chapter":"卷二","chapternum":2,"title":"代悲白頭翁","titledesc":"","content":"洛陽城東桃李花飛來飛去落誰家幽閨兒女惜顔色坐見落花長歎息今年花落顔色改明年花開復誰在已見松柏摧為薪更聞桑田變成海古人無復洛城東今人還對落花風年年歲歲花相似歲歲年年人不同寄言全盛紅顔子須憐半死白頭翁此翁白頭真可憐伊昔紅顔美少年公子王孫芳樹下清歌妙舞落花前光祿池臺文錦繡將軍樓閣畫神仙一朝卧病無相識三春行樂在誰邊宛轉蛾眉能幾時須臾鶴髮亂如絲但看古來歌舞地惟有黃昏鳥雀悲〈唐新語云希夷善琵琶嘗為白頭詠云今年花落顔色改明年花開復誰在既而悔曰我此詩似䜟與石崇白首同所歸何異乃更作云年年歲歲花相似歲歲年年人不同既而嘆曰復似向䜟矣詩成未周歲為姦人所殺或云宋之問害希夷而以白頭翁之篇為已作至今有載此篇在之問集中〉","collection":"","collectiondesc":"","poemindex":50},{"author":"劉希夷","charstyle":"近體詩","id":57332,"chapter":"卷二","chapternum":2,"title":"晩春","titledesc":"","content":"佳人眠洞房回首見垂楊寒盡鴛鴦被春生玳瑁牀庭隂幕青靄簾影散紅芳寄語同心伴迎春且薄妝","collection":"","collectiondesc":"","poemindex":51},{"author":"劉希夷","charstyle":"近體詩","id":57333,"chapter":"卷二","chapternum":2,"title":"覽鏡","titledesc":"","content":"青樓挂明鏡臨照不勝悲白髮今如此人生能幾時秋風下山路明月上春期歎息君恩盡容顔不可思","collection":"","collectiondesc":"","poemindex":52},{"author":"劉希夷","charstyle":"近體詩","id":57334,"chapter":"卷二","chapternum":2,"title":"故園置酒","titledesc":"","content":"酒熟人須飲春還鬢已秋願逢千日醉得緩百年憂舊里多青草新知盡白頭風前燈易滅川上月難留卒卒周姬旦栖栖魯孔丘平生能幾日不及且遨遊","collection":"","collectiondesc":"","poemindex":53},{"author":"劉希夷","charstyle":"近體詩","id":57335,"chapter":"卷二","chapternum":2,"title":"晩憇南陽旅館","titledesc":"","content":"旅館何年廢征夫此日過途窮人自哭春至鳥還歌行路新知少荒田古逕多池篁覆丹谷墳樹遶清波日照蓬隂轉風微野氣和傷心不可去回首怨如何","collection":"","collectiondesc":"","poemindex":54},{"author":"喬知之","charstyle":"古體詩","id":57336,"chapter":"卷二","chapternum":2,"title":"長信宫中樹","titledesc":"","content":"婀娜當軒樹䒠茸倚蘭殿色艷九春時風揺五明扇餘花鳥弄盡新葉蟲書遍零落心自知芳菲君不見","collection":"","collectiondesc":"","poemindex":55},{"author":"喬知之","charstyle":"古體詩","id":57337,"chapter":"卷二","chapternum":2,"title":"從軍行","titledesc":"","content":"南庭結白露北風掃黃葉此時鴻雁來驚鳴催思妾曲房理針線平砧搗文練鴛綺裁易成龍鄉信難見窈窕九重閨寂寞十年啼紗牕白雲宿羅幌月光栖雲月隱微微夜上流黃機玉霜凍珠履金吹薄羅衣漢家已得地君去將何事宛轉結蠶書寂寥無鴈使平生荷恩信本為榮華進况復落紅顔蟬聲催綠鬢","collection":"","collectiondesc":"","poemindex":56},{"author":"喬知之","charstyle":"古體詩","id":57338,"chapter":"卷二","chapternum":2,"title":"擬古贈陳子昻","titledesc":"","content":"惸惸孤形影悄悄獨遊心以此從王事常與子同衾别離三河間征戰二庭深遥天夜雨霜朔鴈晨南翔節物感離居同衾違故鄉南歸日將逺北方尚蓬飄孟秋七月時相送出外郊海風吹凉木邊聲暗梢梢勤役千萬里將隣五十年心事為誰道抽琴坐歌筵一彈再三歎賔御涕潺湲送君竟此曲從兹長絶弦","collection":"","collectiondesc":"","poemindex":57},{"author":"喬知之","charstyle":"古體詩","id":57339,"chapter":"卷二","chapternum":2,"title":"定情篇","titledesc":"","content":"共君結新婚歲寒心未卜相與遊春園各隨情所逐君愛菖蒲花妾感苦寒竹菖花多艷姿寒竹有貞葉此時妾比君君心不如妾簪玉步河堤妖韶援綠荑鳬雁將子遊鶯燕從雙棲君念春光好妾向春光啼君時不得意棄妾還金閨結言本同心悲歡何未齊怨咽前致辭願得申所悲人間丈夫易世路婦難為始知經天月終若流星馳天月相終始流星無定期長信佳麗人失意非蛾眉廬江小吏婦非關織作遲本願長作對今已長相思復有遊宦子結援從梁陳燕居崇三朝去來歷九春誓心妾終始蠶桑奉所親歸願未克從黃金贈路人潔婦懷明義從泛河之津於今千萬年誰當問水濵更憶娼家樓夫壻事封侯去時恩灼灼去罷心悠悠不憐妾歲晏十載隴西頭以兹常惕惕百慮恒盈積由來共結䄜幾人同匪石故歲雕梁燕雙去今來隻今日玉庭梅朝紅暮成碧碧榮始芬敷黃葉已淅瀝何用念芳春芳春有流易何用重歡娯歡娯俄戚戚家本巫山陽歸去路何長敘言情未盡採菉已盈筐桑榆日及景物色盈高岡下有碧流水上有丹桂香桂枝不須折碧流清且潔贈君比芳菲愛惠常不歇贈君比潺湲相思無斷絶妾有秦家鏡寶匣裝珠璣鑑來年二八不記易隂暉妾無光寂寂妾至影依依今日持為贈相識莫相違","collection":"","collectiondesc":"","poemindex":58},{"author":"喬知之","charstyle":"古體詩","id":57340,"chapter":"卷二","chapternum":2,"title":"綠珠篇","titledesc":"","content":"石家金谷重新聲明珠十斛買娉婷此日可憐君自許此時可喜得人情君家閨閣不曾難常將歌舞借人看意氣雄豪非分理驕矜勢力橫相干辭君去君終不忍徒勞掩袂傷鉛粉百年離别在高樓一代紅顔為君盡〈知之有婢曰窈娘美麗善歌舞為武承嗣所奪知之怨惜因作綠珠篇以寄情密送與婢婢結詩衣帶投井而死承嗣見詩大恨知之事見知之傳及本事詩〉","collection":"","collectiondesc":"","poemindex":59},{"author":"喬知之","charstyle":"古體詩","id":57341,"chapter":"卷二","chapternum":2,"title":"羸駿篇","titledesc":"","content":"噴玉長鳴西北來自言當代是龍媒萬里鐵關行入貢九重金闕為君開蹀𨇾朝馳過上苑䟃𧽼㝠走發章臺玉勒金鞍荷裝飾路傍觀者無窮極小山桂樹比權竒上林桃花况顔色忽聞天將出龍沙漢主持將駕鼓車去去山川勞日夜遥遥關塞斷烟霞山川關塞十年征汗血流離赴月營肌膚銷逺道膂力盡長城長城日夕苦風霜中有連年百戰塲揺珂嚙勒金羈盡爭鋒足頓鐵菱傷垂耳罷輕齎棄置在寒谿大宛蒲海北滇壑雋崖西沙平留緩步路逺闇頻嘶從來力盡君須棄何必尋途我已迷歲歲年年奔逺道朝朝暮暮催疲老扣氷晨飲黃河源拂雪夜食天山草楚水澶谿征戰事呉塞烏江辛苦地持來報主不辭勞宿昔立功非重利丹心素節本無求長鳴向君君不留秖應澶漫歸田里萬里低昻任生死君王倘若不見遺白骨黃金猶可市","collection":"","collectiondesc":"","poemindex":60},{"author":"楊師道","charstyle":"古體詩","id":57342,"chapter":"卷二","chapternum":2,"title":"中書寓直詠雨簡褚起居上官學士","titledesc":"","content":"雲暗蒼龍闕沈沈殊未開窻臨鳳凰沼颯颯雨聲來電影入飛閣風威凌吹臺長簷響奔溜清簟肅浮埃早荷葉稍没新篁枝半摧兹晨悵多緒懷友自難裁况復重城内日暮獨徘徊玉堦良史筆金馬掞天才高甍通散騎複道駕蓬萊思君贈桃李於此冀瓊瓌","collection":"","collectiondesc":"","poemindex":61},{"author":"楊師道","charstyle":"近體詩","id":57343,"chapter":"卷二","chapternum":2,"title":"初秋夜坐應詔","titledesc":"","content":"玉琯凉初應金壺夜漸闌滄池流稍潔仙掌露方漙雁聲風處斷樹影月中寒爽氣長空淨高吟覺思寛","collection":"","collectiondesc":"","poemindex":62},{"author":"楊師道","charstyle":"近體詩","id":57344,"chapter":"卷二","chapternum":2,"title":"奉和夏日晚景應詔","titledesc":"","content":"輦路夾垂楊離宫通建章日落橫峯影雲歸起夕凉雕軒動流吹羽葢息迴塘薙草生還綠殘花落尚香青巖類姑射碧澗似汾陽幸屬無為日歡娯方未央","collection":"","collectiondesc":"","poemindex":63},{"author":"楊師道","charstyle":"近體詩","id":57345,"chapter":"卷二","chapternum":2,"title":"春朝閒步","titledesc":"","content":"休沐乘閒豫清晨步北林池塘藉芳草蘭芷襲幽衿霧中分曉日花裏弄春禽野逕香恒滿山階筍屢侵何須命輕葢桃李自成隂","collection":"","collectiondesc":"","poemindex":64},{"author":"楊師道","charstyle":"近體詩","id":57346,"chapter":"卷二","chapternum":2,"title":"還山宅","titledesc":"","content":"暮春還舊嶺徙倚翫年華芳草無行逕空山正落花垂藤掃幽石卧柳礙浮槎鳥散茅檐靜雲披澗户斜依然此泉路猶自昔煙霞","collection":"","collectiondesc":"","poemindex":65},{"author":"楊師道","charstyle":"近體詩","id":57347,"chapter":"卷二","chapternum":2,"title":"隴頭水","titledesc":"","content":"隴頭秋月明隴水帶關城笳添離别曲風送斷腸聲映雪峯猶暗乘氷馬屢驚霧中寒鴈至沙上轉蓬輕天山傳羽檄漢地急徵兵陣開都䕶道劍聚伏波營於兹覺無渡方共濯朝纓","collection":"","collectiondesc":"","poemindex":66},{"author":"馬周","charstyle":"近體詩","id":57348,"chapter":"卷二","chapternum":2,"title":"凌朝浮江旅思〈一作韋承慶詩〉","titledesc":"","content":"太清上初日春水送孤舟山逺疑無樹潮平似不流岸花開且落江鳥没還浮羈望傷千里長歌遣四愁","collection":"","collectiondesc":"","poemindex":67},{"author":"杜淹","charstyle":"近體詩","id":57349,"chapter":"卷二","chapternum":2,"title":"詠寒食鬬雞應秦王教","titledesc":"","content":"寒食東郊道揚鞲競出籠花冠初照日介羽正生風顧敵知心勇先鳴覺氣雄長翹頻掃陣利爪屢通中飛毛遍綠野灑血漬芳藂雖然百戰勝㑹自不論功〈唐新語云太宗戡内亂以淹為御史大夫因詠雞以致意焉〉","collection":"","collectiondesc":"","poemindex":68},{"author":"謝偃","charstyle":"近體詩","id":57350,"chapter":"卷二","chapternum":2,"title":"樂府新歌應教","titledesc":"","content":"青樓綺閣已含春凝妝艷粉復如神細細輕裾全漏影離離薄扇詎障塵樽中酒色恒宜滿曲裏歌聲不厭新紫燕欲飛先遶棟黃鶯始哢即嬌人撩亂垂絲昏柳陌參差濃葉暗桑津上客莫畏斜光晩自有西園明月輪","collection":"","collectiondesc":"","poemindex":69},{"author":"李百藥","charstyle":"古體詩","id":57351,"chapter":"卷二","chapternum":2,"title":"少年行","titledesc":"","content":"少年飛翠葢上路勒金鑣始酌文君酒新吹弄玉簫少年不歡樂何以盡芳朝千金笑裏面一搦掌中腰挂纓豈憚宿落珥不勝嬌寄語少年子無辭歸路遥","collection":"","collectiondesc":"","poemindex":70},{"author":"李百藥","charstyle":"古體詩","id":57352,"chapter":"卷二","chapternum":2,"title":"晩渡江津","titledesc":"","content":"寂寂江山晚蒼蒼原野暮秋氣懷易悲長波淼難泝索索風葉下離離早鴻度丘壑列夕隂葭菼凝寒霧日落亭臯逺獨此懷歸慕","collection":"","collectiondesc":"","poemindex":71},{"author":"李百藥","charstyle":"近體詩","id":57353,"chapter":"卷二","chapternum":2,"title":"火鳳詞","titledesc":"","content":"歌聲扇後出妝影鏡中輕未能令掩笑何處欲障聲知音自不惑得念是分明莫見雙嚬斂疑人含笑情","collection":"","collectiondesc":"","poemindex":72},{"author":"李百藥","charstyle":"近體詩","id":57354,"chapter":"卷二","chapternum":2,"title":"火鳳詞","titledesc":"","content":"佳人靚晩妝清唱動蘭房影出含風扇聲飛照日梁嬌嚬眉際斂逸韻口中香自有橫陳㑹應憐秋夜長","collection":"","collectiondesc":"","poemindex":73},{"author":"李百藥","charstyle":"近體詩","id":57355,"chapter":"卷二","chapternum":2,"title":"奉和初春出遊應令","titledesc":"","content":"鳴笳出望苑飛葢下芝田水光浮落照霞彩淡輕烟柳色迎三月梅花隔二年日斜歸騎動餘興滿山川","collection":"","collectiondesc":"","poemindex":74},{"author":"李百藥","charstyle":"近體詩","id":57356,"chapter":"卷二","chapternum":2,"title":"送别","titledesc":"","content":"眷言一杯酒悽愴起離憂夜花飄露氣暗水急還流雁行遥上月蟲聲迥映秋明日河梁上誰與論仙舟","collection":"","collectiondesc":"","poemindex":75},{"author":"許敬宗","charstyle":"近體詩","id":57357,"chapter":"卷二","chapternum":2,"title":"奉和過慈恩寺應制","titledesc":"","content":"鳳闕隣金地龍旂拂寶臺雲楣將葉並風牖送花來月宫清晩桂虹梁絢早梅梵境留宸矚掞發麗天才","collection":"","collectiondesc":"","poemindex":76},{"author":"許敬宗","charstyle":"近體詩","id":57358,"chapter":"卷二","chapternum":2,"title":"安德山池宴集","titledesc":"","content":"戚里歡娯地園林囑望新山庭帶芳杜歌吹叶陽春臺榭疑巫峽荷蕖似洛濵風花縈少女虹梁聚美人宴遊窮至樂談笑畢良辰獨歎高陽晚歸路不知津","collection":"","collectiondesc":"","poemindex":77},{"author":"李義府","charstyle":"近體詩","id":57359,"chapter":"卷二","chapternum":2,"title":"詠烏","titledesc":"","content":"日裏颺朝彩琴中伴夜啼上林如許樹不借一枝棲〈紀事云義府初遇以李大亮劉洎之薦太宗召令咏烏云云帝曰與卿全樹何止一枝〉","collection":"","collectiondesc":"","poemindex":78},{"author":"盧藏用","charstyle":"近體詩","id":57360,"chapter":"卷二","chapternum":2,"title":"奉和立春遊苑迎春應制","titledesc":"","content":"天遊龍輦駐城闉上苑遲光晚更新瑶臺半入黃山路玉檻傍臨元灞津梅香欲待歌前落蘭氣先過酒上春幸預柏臺稱獻壽願陪千畝及農晨","collection":"","collectiondesc":"","poemindex":79}]