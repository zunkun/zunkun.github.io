{
	"王維": {
		"author": "王維",
		"authordesc": "維字摩詰太原人父徙家於蒲遂為河東人開元九年擢進士第一與弟縉齊名天寶中歴官給事中祿山陷兩都為賊所得服藥佯瘖賊平定罪以凝碧池詩聞於行在特宥之官至尚書右丞尤長五言詩書畵特臻其妙兄弟俱好奉佛維工草𨽻善畵豪英貴人虚左以迎寧薛諸王待若師友畵思入神至山水平逺雲勢石色繪工以為天機所到學者不及也客有以按樂圗示者無題識維徐曰此霓裳第三叠最初拍也客未然引工按曲乃信\n集異記云維年未弱冠文章得名性閑音律岐王使為伶人賫琵琶引至公主第令獨奏新曲號鬰輪袍公主大奇之維出獻懷中詩公主驚駭曰皆\n我素所誦習常謂古人佳作乃子為之乎因命更衣升之客右召試官至第遣宫婢傳教作解頭登第\n紀事云寶應中代宗語王縉曰朕嘗於諸王座聞維樂章今傳幾何遣中人往取縉裒集數百篇上之表云臣兄文詞立身行之餘力當官堅正秉操孤直縱居要劇不㤀清淨實見時輩許以髙流至於晚年彌加進道端坐虚室念兹無生乘興為文未嘗廢業詔答云卿之伯氏天下文宗位歴先朝名髙希代抗行周雅長揖楚辭調六氣於終篇正五音於逸韻泉飛藻思雲散襟情詩家者流時論歸美誦於人口久鬰文房謌以國風宜登樂府眎朝之後乙夜將觀石室所藏歿而不朽栢梁之㑹今也則亡乃眷棣華克成編錄聲猷益茂歎息良深\n殷璠云維詩詞秀調雅意新理愜在泉成珠着壁成繪一句一字皆出常境\n蘇子瞻云味摩詰之詩詩中有畵觀摩詰之畵畵中有詩"
	},
	"王縉": {
		"author": "王縉",
		"authordesc": "縉字夏卿太原祁人後客河中少與兄維早以文翰著名連應草澤文辭清麗舉累授侍御史祿山亂為太原少尹功効謀畧衆所推先加憲部侍郎歴工部侍郎散騎常侍廣德中拜黄門侍郎同平章事後以元載得罪坐貶括州刺史大厯中除太子賓客留司東都"
	}
}