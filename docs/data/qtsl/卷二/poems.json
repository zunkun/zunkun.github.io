[{"id":57282,"chapter":"卷二","chapternum":2,"charstyle":"古體詩","title":"結客少年場行","titledesc":"","collection":"","collectiondesc":"","poemindex":1,"author":"虞世南","content":"韓魏多竒節，倜儻遺名利。\n共矜然諾情，各負縱橫意。\n結交一言重，相期千里至。\n緑沈明月弦，金絡浮雲轡。\n吹簫入呉市，擊筑遊燕肆。\n尋源博望侯，結客逺相求。\n少年懷一顧，長驅背隴頭。\n燄燄戈霜動，耿耿劍虹浮。\n風起龍沙暗，木落雁門秋。\n天山冬夏雪，交河南北流。\n輕生狥知己，非是為身謀。\n"},{"id":57283,"chapter":"卷二","chapternum":2,"charstyle":"古體詩","title":"從軍行","titledesc":"","collection":"","collectiondesc":"","poemindex":2,"author":"虞世南","content":"塗山烽𠉀驚，弭節度龍城。\n冀馬樓蘭將，燕犀上谷兵。\n劍寒花不落，弓曉月逾明。\n凛凛嚴霜節，氷壯黃河絶。\n蔽日卷征蓬，浮天散飛雪。\n全兵值月滿，精騎乘膠折。\n結髮早驅馳，辛苦事旌麾。\n馬凍重關冷，輪摧九折危。\n獨有西山將，年年屬數竒。\n"},{"id":57284,"chapter":"卷二","chapternum":2,"charstyle":"古體詩","title":"出塞","titledesc":"","collection":"","collectiondesc":"","poemindex":3,"author":"虞世南","content":"上將三畧逺，元戎九命尊。\n緬懷古人節，思酬明主恩。\n山西多勇氣，塞北有遊魂。\n揚桴上隴坂，勒騎下平原。\n誓將絶沙漠，悠然去玉門。\n輕齎不遑舍，驚策騖戎軒。\n凛凛邊風急，蕭蕭征馬煩。\n雪暗天山道，氷塞交河源。\n霧鋒黯無色，霜旗凍不翻。\n耿介倚長劒，日落風塵昬。\n"},{"id":57285,"chapter":"卷二","chapternum":2,"charstyle":"近體詩","title":"侍宴應詔得前字","titledesc":"","collection":"","collectiondesc":"","poemindex":4,"author":"虞世南","content":"芬芳禁林晚，容與桂舟前。\n橫空一鳥度，照水百花然。\n綠野明斜日，青山澹晚烟。\n濫陪終宴賞，握管類窺天。\n"},{"id":57286,"chapter":"卷二","chapternum":2,"charstyle":"近體詩","title":"蟬","titledesc":"","collection":"","collectiondesc":"","poemindex":5,"author":"虞世南","content":"垂緌飲清露，流響出疎桐。\n居高聲自逺，非是藉秋風。\n"},{"id":57287,"chapter":"卷二","chapternum":2,"charstyle":"古體詩","title":"賦西漢","titledesc":"","collection":"","collectiondesc":"","poemindex":6,"author":"魏徵","content":"受降臨軹道，爭長趨鴻門。\n驅傳渭橋上，觀兵細柳屯。\n夜宴經柏谷，朝遊出杜原。\n終藉叔孫禮，方知皇帝尊〈本傳云太宗在洛陽宫幸積翠池宴羣臣酒酣各賦一事太宗賦尚書徵賦西漢云云太宗曰魏徵毎言必約我以禮〉。\n"},{"id":57288,"chapter":"卷二","chapternum":2,"charstyle":"古體詩","title":"述懷","titledesc":"","collection":"","collectiondesc":"","poemindex":7,"author":"魏徵","content":"中原初逐鹿，投筆事戎軒。\n縱橫計不就，慷慨志猶存。\n杖筞謁天子，驅馬出關門。\n請纓繫南粤，凴軾下東藩。\n鬱紆陟高岫，出沒望平原。\n古木鳴寒鳥，空山啼夜猿。\n既傷千里目，還驚九折魂。\n豈不憚艱險，湥懷國士恩。\n季布無二諾，侯嬴重一言。\n人生感意氣，功名誰復論。\n"},{"id":57289,"chapter":"卷二","chapternum":2,"charstyle":"近體詩","title":"和御史韋大夫喜霽之作","titledesc":"","collection":"","collectiondesc":"","poemindex":8,"author":"褚亮","content":"晴天度旅雁，斜影照殘虹。\n野淨餘烟盡，山明逺色同。\n沙平寒水落，葉脆晚枝空。\n白簡光朝幰，彤騶出禁中。\n息駕遊蘭坂，雕文折桂叢。\n無因輕羽扇，徒自仰仁風。\n"},{"id":57290,"chapter":"卷二","chapternum":2,"charstyle":"古體詩","title":"古意","titledesc":"","collection":"","collectiondesc":"","poemindex":9,"author":"王績","content":"幽人在何所，紫巖有仙躅。\n月下橫寶琴，此外將安欲。\n材抽嶧山榦，徽㸃崑丘玉。\n漆抱蛟龍脣，絲纒鳳凰足。\n前彈廣陵罷，後以明光續。\n百金買一聲，千金傳一曲。\n世無鍾子期，誰知心所屬。\n"},{"id":57291,"chapter":"卷二","chapternum":2,"charstyle":"古體詩","title":"古意","titledesc":"","collection":"","collectiondesc":"","poemindex":10,"author":"王績","content":"竹生大夏谿，蒼蒼富竒質。\n綠葉吟風勁，翠莖犯霄密。\n霜霰封其柯，鵷鸞食其實。\n寧知軒轅後，更有伶倫出。\n刀斧俄見尋，根株坐相失。\n裁為十二管，吹作雄雌律。\n有用雖自傷，無心復招疾。\n不如山上草，離離保終吉。\n"},{"id":57292,"chapter":"卷二","chapternum":2,"charstyle":"古體詩","title":"古意","titledesc":"","collection":"","collectiondesc":"","poemindex":11,"author":"王績","content":"寶龜尺二寸，由來宅深水。\n浮遊五湖内，宛轉三江裏。\n何不深復深，輕然至溱洧。\n溱洧源流狹，春秋不濡軌。\n漁人遞往還，網罟相縈藟。\n一朝失運㑹，刳腸血流死。\n豐骨輸廟堂，鮮腴藉籩簋。\n棄置誰怨尤，自我招此否。\n餘靈寄明卜，復來欽所履。\n"},{"id":57293,"chapter":"卷二","chapternum":2,"charstyle":"古體詩","title":"古意","titledesc":"","collection":"","collectiondesc":"","poemindex":12,"author":"王績","content":"松生北巖下，由來人徑絶。\n布葉捎雲煙，插根擁巖穴。\n自言生得地，獨負凌雲潔。\n何時畏斤斧，幾度經霜雪。\n風驚西北枝，雹隕東南節。\n不知歲月久，稍覺枝榦折。\n藤蘿上下碎，枝榦縱橫裂。\n行當糜爛盡，坐共灰塵滅。\n寧關匠石顧，豈為王孫折。\n盛衰自有時，聖賢未嘗屑。\n寄言悠悠者，無為嗟大耋。\n"},{"id":57294,"chapter":"卷二","chapternum":2,"charstyle":"古體詩","title":"古意","titledesc":"","collection":"","collectiondesc":"","poemindex":13,"author":"王績","content":"桂樹何蒼蒼，秋來花更芳。\n自言歲寒性，不知露與霜。\n幽人重其德，徙植臨前堂。\n連拳八九樹，偃蹇二三行。\n枝枝自相糾，葉葉還相當。\n去來雙鴻鵠，棲息兩鴛鴦。\n榮䕃誠不厚，斤斧亦勿傷。\n赤心許君時，此意那可忘。\n"},{"id":57295,"chapter":"卷二","chapternum":2,"charstyle":"古體詩","title":"石竹詠","titledesc":"","collection":"","collectiondesc":"","poemindex":14,"author":"王績","content":"萋萋結緑枝，奕奕垂朱英。\n常恐零露降，不得全其生。\n歎息聊自思，此生豈我情。\n昔我未生時，誰者令我萌。\n棄置勿重陳，委化何足驚。\n"},{"id":57296,"chapter":"卷二","chapternum":2,"charstyle":"古體詩","title":"田家〈一作王勃詩〉","titledesc":"","collection":"","collectiondesc":"","poemindex":15,"author":"王績","content":"阮籍生平懶，嵇康意氣疎。\n相逢一醉飽，獨坐數行書。\n小池聊養鶴，閒田且牧豬。\n草生元亮徑，花暗子雲居。\n倚牀看婦織，登壠課兒鋤。\n迴頭尋仙事，併是一空虚。\n"},{"id":57297,"chapter":"卷二","chapternum":2,"charstyle":"古體詩","title":"田家〈一作王勃詩〉","titledesc":"","collection":"","collectiondesc":"","poemindex":16,"author":"王績","content":"平生唯酒樂，作性不能無。\n朝朝訪鄉里，夜夜遣人酤。\n家貧留客久，不暇道精麄。\n抽簾特益炬，抜簀更燃爐。\n恒聞飲不足，何見有殘壺。\n"},{"id":57298,"chapter":"卷二","chapternum":2,"charstyle":"古體詩","title":"薛記室收過莊見尋率題古意以贈","titledesc":"","collection":"","collectiondesc":"","poemindex":17,"author":"王績","content":"伊昔遭喪亂，厯數閏當餘。\n豺狼塞衢路，桑梓成丘墟。\n吾及爾皆亡，東西各異居。\n爾為背風鳥，我為涸轍魚。\n逮承雲雷後，欣逢天地初。\n東川聊下釣，南畝試揮鋤。\n資税幸不及，伏臘常有儲。\n散誕時須酒，蕭條懶向書。\n朽木不可雕，短翮將焉攄。\n故人有湥契，過我蓬蒿廬。\n曵裾出門迎，握手登前除。\n相看非舊顔，忽若形骸疎。\n追道宿昔事，切切心相於。\n憶我少年時，攜手遊東渠。\n梅李夾兩岸，花枝何扶疎。\n同志亦不多，西莊有姚徐。\n嘗愛陶淵明，酌醴焚枯魚。\n嘗學公孫弘，策杖牧羣豬。\n追念甫如昨，奄忽成空虚。\n人生詎能幾，蹙迫常不舒。\n賴有北山僧，教我以真如。\n使我視聽遣，自覺塵累祛。\n何事須筌蹄，今己得兔魚。\n舊遊儻多暇，同此釋紛挐。\n"},{"id":57299,"chapter":"卷二","chapternum":2,"charstyle":"古體詩","title":"春日","titledesc":"","collection":"","collectiondesc":"","poemindex":18,"author":"王績","content":"前旦出園遊，林華都未有。\n今朝下堂望，池氷開已久。\n雪避南軒梅，風催北庭柳。\n遥呼竈前妾，却報機中婦。\n年光恰恰來，滿甕營春酒。\n"},{"id":57300,"chapter":"卷二","chapternum":2,"charstyle":"古體詩","title":"在京思故園見鄉人問","titledesc":"","collection":"","collectiondesc":"","poemindex":19,"author":"王績","content":"旅泊多年歳，老去不知迴。\n忽逢門前客，道發故鄉來。\n斂眉俱握手，破涕共銜杯。\n殷勤訪朋舊，屈曲問童孩。\n衰宗多弟姪，若箇賞池臺。\n舊園今在否，新樹也應栽。\n柳行疎密布，茅齋寛窄裁。\n經移何處竹，别種幾株梅。\n渠當無絶水，石計總生苔。\n院果誰先熟，林花那後開。\n覉心秖欲問，為報不須猜。\n行當驅下澤，去剪故園萊。\n"},{"id":57301,"chapter":"卷二","chapternum":2,"charstyle":"近體詩","title":"野望","titledesc":"","collection":"","collectiondesc":"","poemindex":20,"author":"王績","content":"東臯薄暮望，徙倚欲何依。\n樹樹皆秋色，山山唯落暉。\n牧人驅犢返，獵馬帶禽歸。\n相顧無相識，長歌懷采薇。\n"},{"id":57302,"chapter":"卷二","chapternum":2,"charstyle":"近體詩","title":"獨坐","titledesc":"","collection":"","collectiondesc":"","poemindex":21,"author":"王績","content":"問君樽酒外，獨坐更何須。\n有客談名理，無人索地租。\n三男婚令族，五女嫁賢夫。\n百年隨分了，未羨陟方壺。\n"},{"id":57303,"chapter":"卷二","chapternum":2,"charstyle":"近體詩","title":"遊仙","titledesc":"","collection":"","collectiondesc":"","poemindex":22,"author":"王績","content":"上月芝蘭徑，中巖紫翠房。\n金壺新鍊乳，玉釡始煎香。\n六局黃公術，三門赤帝方。\n吹沙聊作鳥，動石試為羊。\n緱氏還程促，瀛洲㑹日長。\n誰知北巖下，延首詠霓裳。\n"},{"id":57304,"chapter":"卷二","chapternum":2,"charstyle":"近體詩","title":"遊仙","titledesc":"","collection":"","collectiondesc":"","poemindex":23,"author":"王績","content":"結衣尋野路，負杖入山門。\n道士言無宅，仙人更有村。\n斜谿橫桂渚，小徑入桃源。\n玉牀塵稍冷，金爐火尚溫。\n心疑遊北極，望似陟西崑。\n逆愁歸舊里，蕭條訪子孫。\n"},{"id":57305,"chapter":"卷二","chapternum":2,"charstyle":"近體詩","title":"過酒家","titledesc":"","collection":"","collectiondesc":"","poemindex":24,"author":"王績","content":"有客須教飲，無錢可别沽。\n來時長道貰，慚愧酒家胡。\n"},{"id":57306,"chapter":"卷二","chapternum":2,"charstyle":"古體詩","title":"早春桂林殿應詔","titledesc":"","collection":"","collectiondesc":"","poemindex":25,"author":"上官儀","content":"步輦出披香，清歌臨太液。\n曉樹流鶯滿，春堤芳草積。\n風色翻露文，雪華上空碧。\n花蝶來未已，山光曖將夕。\n"},{"id":57307,"chapter":"卷二","chapternum":2,"charstyle":"古體詩","title":"奉和潁川公秋夜","titledesc":"","collection":"","collectiondesc":"","poemindex":26,"author":"上官儀","content":"泬寥空色逺，芸黃凄序變。\n涸浦落遵鴻，長飇送巢燕。\n千秋流夕景，萬籟含宵喚。\n峻雉聆金柝，層臺切銀箭。\n"},{"id":57308,"chapter":"卷二","chapternum":2,"charstyle":"近體詩","title":"王昭君","titledesc":"","collection":"","collectiondesc":"","poemindex":27,"author":"上官儀","content":"玉關春色晚，金河路幾千。\n琴悲桂條上，笛怨柳花前。\n霧掩臨妝月，風驚入鬢蟬。\n緘書待迴使，淚盡白雲天。\n"},{"id":57309,"chapter":"卷二","chapternum":2,"charstyle":"近體詩","title":"詠雪應詔","titledesc":"","collection":"","collectiondesc":"","poemindex":28,"author":"上官儀","content":"禁園凝朔氣，瑞雪掩晨曦。\n花明棲鳳閣，珠散影娥池。\n飄素迎歌上，翻光向舞移。\n幸因千里映，還繞萬年枝。\n"},{"id":57310,"chapter":"卷二","chapternum":2,"charstyle":"近體詩","title":"奉和山夜臨秋","titledesc":"","collection":"","collectiondesc":"","poemindex":29,"author":"上官儀","content":"殿帳清炎氣，輦道含秋隂。\n凄風移漢筑，流水入虞琴。\n雲飛送斷雁，月上淨疎林。\n滴瀝露枝響，空濛煙壑湥。\n"},{"id":57311,"chapter":"卷二","chapternum":2,"charstyle":"近體詩","title":"入朝洛堤步月","titledesc":"","collection":"","collectiondesc":"","poemindex":30,"author":"上官儀","content":"脈脉廣川流，驅馬歴長洲。\n鵲飛山月曙，蟬噪野風秋〈古今詩話儀嘗凌晨入朝循洛水堤步月徐轡咏詩云云音韻清亮羣公望之猶神仙焉〉。\n"},{"id":57312,"chapter":"卷二","chapternum":2,"charstyle":"近體詩","title":"春日","titledesc":"","collection":"","collectiondesc":"","poemindex":31,"author":"上官儀","content":"花輕蝶亂仙人杏，葉密鶯啼帝女桑。\n飛雲閣上春應至，明月樓中夜未央。\n"},{"id":57313,"chapter":"卷二","chapternum":2,"charstyle":"古體詩","title":"將軍行","titledesc":"","collection":"","collectiondesc":"","poemindex":32,"author":"劉希夷","content":"將軍闢轅門，耿介當風立。\n諸將欲言事，逡巡不敢入。\n劍氣射雲天，鼓聲振原隰。\n黃塵塞路起，走馬追兵急。\n彎弓從此去，飛箭如雨集。\n截圍一百重，斬首五千級。\n代馬流血死，戎人抱鞍泣。\n古來養甲兵，有事常討襲。\n乘我廟堂運，坐使干戈戢。\n獻凱歸京師，軍容何翕習。\n"},{"id":57314,"chapter":"卷二","chapternum":2,"charstyle":"古體詩","title":"從軍行","titledesc":"","collection":"","collectiondesc":"","poemindex":33,"author":"劉希夷","content":"秋天風颯颯，羣胡馬行疾。\n嚴城晝不開，伏兵暗相失。\n天子廟堂拜，將軍凶門出。\n紛紛晉陽道，戎馬幾萬匹。\n軍門壓黃珂，兵氣衝白日。\n平生懷仗劍，慷慨即投筆。\n南登漢月孤，北走代雲密。\n近取韓彭計，早知孫呉術。\n丈夫清萬里，誰能掃一室。\n"},{"id":57315,"chapter":"卷二","chapternum":2,"charstyle":"古體詩","title":"春女行","titledesc":"","collection":"","collectiondesc":"","poemindex":34,"author":"劉希夷","content":"春女顔如玉，怨歌陽春曲。\n巫山春樹紅，沅江春草綠。\n自憐妖艷姿，妝成獨見時。\n愁心伴楊柳，春盡亂如絲。\n目極千餘里，悠悠春江水。\n頻想玉關人，愁卧金閨裏。\n尚言春花落，不知秋風起。\n嬌愛猶未終，悲凉從此始。\n憶昔楚王宫，玉樓粧粉紅。\n纎腰弄明月，長袖舞春風。\n容華委西山，光隂不可還。\n桑林没東海，富貴今何在。\n寄言桃李容，胡為閨閣重。\n但看楚王墓，唯有數株松。\n"},{"id":57316,"chapter":"卷二","chapternum":2,"charstyle":"古體詩","title":"孤松篇","titledesc":"","collection":"","collectiondesc":"","poemindex":35,"author":"劉希夷","content":"蠶月桑葉青，鶯時柳花白。\n澹豔煙雨姿，敷芬陽春陌。\n如何秋風起，零落從此始。\n獨有南澗松，不歎東流水。\n元隂天地㝠，皓雪朝夜零。\n豈不罹寒暑，為君留青青。\n青青好顔色，落落任孤直。\n羣樹遥相望，衆草不敢逼。\n靈龜卜真隱，仙鳥宜棲息。\n恥受秦帝封，願言唐侯食。\n寒山夜月明，山冷氣清清。\n凄兮歸風集，吹之作琴聲。\n松子卧仙岑，寂聽疑野心。\n清泠有真曲，樵採無知音。\n美人何時來，幽徑委緑苔。\n吁嗟深澗底，棄捐廣厦材。\n"},{"id":57317,"chapter":"卷二","chapternum":2,"charstyle":"古體詩","title":"秋日題汝陽潭壁","titledesc":"","collection":"","collectiondesc":"","poemindex":36,"author":"劉希夷","content":"獨坐秋隂生，悲來從所適。\n行見汝陽潭，飛蘿䝉水石。\n懸瓢木葉下，風吹何歴歴。\n幽人不耐煩，振衣步閒寂。\n迴流清見底，金沙覆銀礫。\n錯落非一文，空朧幾千尺。\n魚鱗可憐紫，鴨毛自然碧。\n吟詠秋水篇，𣺌然亡損益。\n秋水隨形影，清濁混心迹。\n歲暮歸去來，東山余宿昔。\n"},{"id":57318,"chapter":"卷二","chapternum":2,"charstyle":"古體詩","title":"采桑","titledesc":"","collection":"","collectiondesc":"","poemindex":37,"author":"劉希夷","content":"楊柳送行人，青青西入秦。\n誰家采桑女，樓上不勝春。\n盈盈灞水曲，歩歩春芳緑。\n紅臉耀明珠，絳唇含白玉。\n回首渭橋東，遥憐春色同。\n青絲嬌落日，緗綺弄春風。\n攜籠長歎息，逶遲戀春色。\n看花若有情，倚樹疑無力。\n薄暮思悠悠，使君南陌頭。\n相逢不相識，歸去夢青樓。\n"},{"id":57319,"chapter":"卷二","chapternum":2,"charstyle":"古體詩","title":"謁漢世祖廟","titledesc":"","collection":"","collectiondesc":"","poemindex":38,"author":"劉希夷","content":"舂陵氣初發，漸臺首未傳。\n列營百萬衆，持國十八年。\n運開朱旗後，道合赤符先。\n宛城劍鳴匣，昆陽鏑應弦。\n獷獸血塗地，巨人聲沸天。\n長驅過北趙，短兵出南燕。\n太守迎門外，王郎死道邊。\n昇壇九城陌，端拱千秋年。\n朝廷方雀躍，劍佩幾聨翩。\n至德刑四海，神儀翳九泉。\n宗子行舊邑，恭聞清廟篇。\n君容穆而聖，臣像儼猶賢。\n攢木承危柱，疎蘿挂朽椽。\n祠庭巢鳥啄，祭器網蟲緣。\n懷古江山在，惟新厯數遷。\n空餘今夜月，長似舊時懸。\n"},{"id":57320,"chapter":"卷二","chapternum":2,"charstyle":"古體詩","title":"嵩嶽聞笙","titledesc":"","collection":"","collectiondesc":"","poemindex":39,"author":"劉希夷","content":"月出嵩山東，月明山益空。\n山人愛清景，散髮卧秋風。\n風止夜何清，獨夜草蟲鳴。\n仙人不可見，乘月近吹笙。\n絳脣吸靈氣，玉指調真聲。\n真聲是何曲，三山鸞鶴情。\n昔去落塵俗，願言聞此曲。\n今來卧嵩岑，何幸承幽音。\n神仙樂吾事，笙歌銘夙心。\n"},{"id":57321,"chapter":"卷二","chapternum":2,"charstyle":"古體詩","title":"巫山懷古","titledesc":"","collection":"","collectiondesc":"","poemindex":40,"author":"劉希夷","content":"巫山幽隂地，神女艷陽年。\n襄王伺容色，落日望悠然。\n歸來高唐夜，金缸焰青煙。\n頹想卧瑶席，夢魂何翩翩。\n揺落殊未已，榮華倐徂遷。\n愁思瀟湘浦，悲凉雲夢田。\n猿啼秋風夜，鴈飛明月天。\n巴歌不可聽，聽此益潺湲。\n"},{"id":57322,"chapter":"卷二","chapternum":2,"charstyle":"古體詩","title":"代閨人春日","titledesc":"","collection":"","collectiondesc":"","poemindex":41,"author":"劉希夷","content":"珠簾的曉光，玉顔艷春彩。\n林間鳥鳴喚，户外花相待。\n花鳥惜芳菲，鳥鳴花亂飛。\n人今伴花鳥，日暮不能歸。\n池月憐歌扇，山雲愛舞衣。\n佳期楊柳陌，攜手莫相違。\n"},{"id":57323,"chapter":"卷二","chapternum":2,"charstyle":"古體詩","title":"春日行歌","titledesc":"","collection":"","collectiondesc":"","poemindex":42,"author":"劉希夷","content":"山樹落梅花，飛落野人家。\n野人何所有，滿甕陽春酒。\n攜酒上春臺，行歌伴落梅。\n醉罷卧明月，乘夢遊天台。\n"},{"id":57324,"chapter":"卷二","chapternum":2,"charstyle":"古體詩","title":"江南曲","titledesc":"","collection":"","collectiondesc":"","poemindex":43,"author":"劉希夷","content":"暮宿南洲草，晨行北岸林。\n日懸滄海濶，水隔洞庭㴱。\n煙景無留意，風波有異潯。\n歲遊難極目，春戲易為心。\n朝夕無榮遇，芳菲已滿襟。\n"},{"id":57325,"chapter":"卷二","chapternum":2,"charstyle":"古體詩","title":"江南曲","titledesc":"","collection":"","collectiondesc":"","poemindex":44,"author":"劉希夷","content":"艷唱潮初落，江花露未晞。\n春洲驚翡翠，朱服弄芳菲。\n畫舫煙中淺，青陽日際微。\n錦帆衝浪濕，羅袖拂行衣。\n含情罷所採，相歎惜流暉。\n"},{"id":57326,"chapter":"卷二","chapternum":2,"charstyle":"古體詩","title":"江南曲","titledesc":"","collection":"","collectiondesc":"","poemindex":45,"author":"劉希夷","content":"君為隴西客，妾遇江南春。\n朝遊含靈果，夕採弄風蘋。\n果氣時不歇，蘋花日自新。\n以此江南物，持贈隴西人。\n空盈萬里懷，欲贈竟無因。\n"},{"id":57327,"chapter":"卷二","chapternum":2,"charstyle":"古體詩","title":"江南曲","titledesc":"","collection":"","collectiondesc":"","poemindex":46,"author":"劉希夷","content":"皓如楚江月，靄若呉岫雲。\n波中自皎鏡，山上亦氤氳。\n明月留照妾，輕雲持贈君。\n山川各離散，光氣乃殊分。\n天涯一為别，江北不相聞。\n"},{"id":57328,"chapter":"卷二","chapternum":2,"charstyle":"古體詩","title":"江南曲","titledesc":"","collection":"","collectiondesc":"","poemindex":47,"author":"劉希夷","content":"𫇢舟乘潮去，風帆振早凉。\n潮平見楚甸，天際望維揚。\n洄泝經千里，烟波接兩鄉。\n雲明江嶼出，日照海流長。\n此中逢歲晏，浦樹落花芳。\n"},{"id":57329,"chapter":"卷二","chapternum":2,"charstyle":"古體詩","title":"擣衣篇","titledesc":"","collection":"","collectiondesc":"","poemindex":48,"author":"劉希夷","content":"秋天瑟瑟夜漫漫，夜白風清玉露漙。\n燕山遊子衣裳薄，秦地佳人閨閣寒。\n欲向樓中縈楚練，還來機上裂齊紈。\n攬紅袖兮愁徙倚，盻青砧兮悵盤桓。\n盤桓徙倚夜已久，螢火雙飛入簾牖。\n西北風來吹細腰，東南月上浮纖手。\n此時秋月可憐明，此時秋風别有情。\n君看月下參差影，為聽莎間斷續聲。\n絳河轉兮青雲曉，飛鳥鳴兮行人少。\n攢眉緝縷思紛紛，對影穿針魂悄悄。\n聞道還家未有期，誰憐登隴不勝悲。\n夢見形容亦舊日，為許裁縫改昔時。\n緘書逺寄交河曲，須及明年春草綠。\n莫言衣上有斑斑，只為思君淚相續。\n"},{"id":57330,"chapter":"卷二","chapternum":2,"charstyle":"古體詩","title":"公子行","titledesc":"","collection":"","collectiondesc":"","poemindex":49,"author":"劉希夷","content":"天津橋下陽春水，天津橋上繁華子。\n馬聲迴合青雲外，人影動揺綠波裏。\n緑波蕩漾玉為砂，青雲離披錦作霞。\n可憐楊柳傷心樹，可憐桃李斷腸花。\n此日遨遊邀美女，此時歌舞入娼家。\n娼家美女鬱金香，飛去飛來公子傍。\n的的珠簾白日映，娥娥玉顔紅粉妝。\n花際徘徊雙蛺蝶，池邊顧步兩鴛鴦。\n傾國傾城漢武帝，為雲為雨楚襄王。\n古來容光人所羨，况復今日遥相見。\n願作輕羅着細腰，願為明鏡分嬌面。\n與君相向轉相親，與君雙棲共一身。\n願作貞松千歲古，誰論芳槿一朝新。\n百年同謝西山日，千秋萬古北邙塵。\n"},{"id":57331,"chapter":"卷二","chapternum":2,"charstyle":"古體詩","title":"代悲白頭翁","titledesc":"","collection":"","collectiondesc":"","poemindex":50,"author":"劉希夷","content":"洛陽城東桃李花，飛來飛去落誰家。\n幽閨兒女惜顔色，坐見落花長歎息。\n今年花落顔色改，明年花開復誰在。\n已見松柏摧為薪，更聞桑田變成海。\n古人無復洛城東，今人還對落花風。\n年年歲歲花相似，歲歲年年人不同。\n寄言全盛紅顔子，須憐半死白頭翁。\n此翁白頭真可憐，伊昔紅顔美少年。\n公子王孫芳樹下，清歌妙舞落花前。\n光祿池臺文錦繡，將軍樓閣畫神仙。\n一朝卧病無相識，三春行樂在誰邊。\n宛轉蛾眉能幾時，須臾鶴髮亂如絲。\n但看古來歌舞地，惟有黃昏鳥雀悲〈唐新語云希夷善琵琶嘗為白頭詠云今年花落顔色改明年花開復誰在既而悔曰我此詩似䜟與石崇白首同所歸何異乃更作云年年歲歲花相似歲歲年年人不同既而嘆曰復似向䜟矣詩成未周歲為姦人所殺或云宋之問害希夷而以白頭翁之篇為已作至今有載此篇在之問集中〉。\n"},{"id":57332,"chapter":"卷二","chapternum":2,"charstyle":"近體詩","title":"晩春","titledesc":"","collection":"","collectiondesc":"","poemindex":51,"author":"劉希夷","content":"佳人眠洞房，回首見垂楊。\n寒盡鴛鴦被，春生玳瑁牀。\n庭隂幕青靄，簾影散紅芳。\n寄語同心伴，迎春且薄妝。\n"},{"id":57333,"chapter":"卷二","chapternum":2,"charstyle":"近體詩","title":"覽鏡","titledesc":"","collection":"","collectiondesc":"","poemindex":52,"author":"劉希夷","content":"青樓挂明鏡，臨照不勝悲。\n白髮今如此，人生能幾時。\n秋風下山路，明月上春期。\n歎息君恩盡，容顔不可思。\n"},{"id":57334,"chapter":"卷二","chapternum":2,"charstyle":"近體詩","title":"故園置酒","titledesc":"","collection":"","collectiondesc":"","poemindex":53,"author":"劉希夷","content":"酒熟人須飲，春還鬢已秋。\n願逢千日醉，得緩百年憂。\n舊里多青草，新知盡白頭。\n風前燈易滅，川上月難留。\n卒卒周姬旦，栖栖魯孔丘。\n平生能幾日，不及且遨遊。\n"},{"id":57335,"chapter":"卷二","chapternum":2,"charstyle":"近體詩","title":"晩憇南陽旅館","titledesc":"","collection":"","collectiondesc":"","poemindex":54,"author":"劉希夷","content":"旅館何年廢，征夫此日過。\n途窮人自哭，春至鳥還歌。\n行路新知少，荒田古逕多。\n池篁覆丹谷，墳樹遶清波。\n日照蓬隂轉，風微野氣和。\n傷心不可去，回首怨如何。\n"},{"id":57336,"chapter":"卷二","chapternum":2,"charstyle":"古體詩","title":"長信宫中樹","titledesc":"","collection":"","collectiondesc":"","poemindex":55,"author":"喬知之","content":"婀娜當軒樹，䒠茸倚蘭殿。\n色艷九春時，風揺五明扇。\n餘花鳥弄盡，新葉蟲書遍。\n零落心自知，芳菲君不見。\n"},{"id":57337,"chapter":"卷二","chapternum":2,"charstyle":"古體詩","title":"從軍行","titledesc":"","collection":"","collectiondesc":"","poemindex":56,"author":"喬知之","content":"南庭結白露，北風掃黃葉。\n此時鴻雁來，驚鳴催思妾。\n曲房理針線，平砧搗文練。\n鴛綺裁易成，龍鄉信難見。\n窈窕九重閨，寂寞十年啼。\n紗牕白雲宿，羅幌月光栖。\n雲月隱微微，夜上流黃機。\n玉霜凍珠履，金吹薄羅衣。\n漢家已得地，君去將何事。\n宛轉結蠶書，寂寥無鴈使。\n平生荷恩信，本為榮華進。\n况復落紅顔，蟬聲催綠鬢。\n"},{"id":57338,"chapter":"卷二","chapternum":2,"charstyle":"古體詩","title":"擬古贈陳子昻","titledesc":"","collection":"","collectiondesc":"","poemindex":57,"author":"喬知之","content":"惸惸孤形影，悄悄獨遊心。\n以此從王事，常與子同衾。\n别離三河間，征戰二庭深。\n遥天夜雨霜，朔鴈晨南翔。\n節物感離居，同衾違故鄉。\n南歸日將逺，北方尚蓬飄。\n孟秋七月時，相送出外郊。\n海風吹凉木，邊聲暗梢梢。\n勤役千萬里，將隣五十年。\n心事為誰道，抽琴坐歌筵。\n一彈再三歎，賔御涕潺湲。\n送君竟此曲，從兹長絶弦。\n"},{"id":57339,"chapter":"卷二","chapternum":2,"charstyle":"古體詩","title":"定情篇","titledesc":"","collection":"","collectiondesc":"","poemindex":58,"author":"喬知之","content":"共君結新婚，歲寒心未卜。\n相與遊春園，各隨情所逐。\n君愛菖蒲花，妾感苦寒竹。\n菖花多艷姿，寒竹有貞葉。\n此時妾比君，君心不如妾。\n簪玉步河堤，妖韶援綠荑。\n鳬雁將子遊，鶯燕從雙棲。\n君念春光好，妾向春光啼。\n君時不得意，棄妾還金閨。\n結言本同心，悲歡何未齊。\n怨咽前致辭，願得申所悲。\n人間丈夫易，世路婦難為。\n始知經天月，終若流星馳。\n天月相終始，流星無定期。\n長信佳麗人，失意非蛾眉。\n廬江小吏婦，非關織作遲。\n本願長作對，今已長相思。\n復有遊宦子，結援從梁陳。\n燕居崇三朝，去來歷九春。\n誓心妾終始，蠶桑奉所親。\n歸願未克從，黃金贈路人。\n潔婦懷明義，從泛河之津。\n於今千萬年，誰當問水濵。\n更憶娼家樓，夫壻事封侯。\n去時恩灼灼，去罷心悠悠。\n不憐妾歲晏，十載隴西頭。\n以兹常惕惕，百慮恒盈積。\n由來共結䄜，幾人同匪石。\n故歲雕梁燕，雙去今來隻。\n今日玉庭梅，朝紅暮成碧。\n碧榮始芬敷，黃葉已淅瀝。\n何用念芳春，芳春有流易。\n何用重歡娯，歡娯俄戚戚。\n家本巫山陽，歸去路何長。\n敘言情未盡，採菉已盈筐。\n桑榆日及景，物色盈高岡。\n下有碧流水，上有丹桂香。\n桂枝不須折，碧流清且潔。\n贈君比芳菲，愛惠常不歇。\n贈君比潺湲，相思無斷絶。\n妾有秦家鏡，寶匣裝珠璣。\n鑑來年二八，不記易隂暉。\n妾無光寂寂，妾至影依依。\n今日持為贈，相識莫相違。\n"},{"id":57340,"chapter":"卷二","chapternum":2,"charstyle":"古體詩","title":"綠珠篇","titledesc":"","collection":"","collectiondesc":"","poemindex":59,"author":"喬知之","content":"石家金谷重新聲，明珠十斛買娉婷。\n此日可憐君自許，此時可喜得人情。\n君家閨閣不曾難，常將歌舞借人看。\n意氣雄豪非分理，驕矜勢力橫相干。\n辭君去君終不忍，徒勞掩袂傷鉛粉。\n百年離别在高樓，一代紅顔為君盡〈知之有婢曰窈娘美麗善歌舞為武承嗣所奪知之怨惜因作綠珠篇以寄情密送與婢婢結詩衣帶投井而死承嗣見詩大恨知之事見知之傳及本事詩〉。\n"},{"id":57341,"chapter":"卷二","chapternum":2,"charstyle":"古體詩","title":"羸駿篇","titledesc":"","collection":"","collectiondesc":"","poemindex":60,"author":"喬知之","content":"噴玉長鳴西北來，自言當代是龍媒。\n萬里鐵關行入貢，九重金闕為君開。\n蹀𨇾朝馳過上苑，䟃𧽼㝠走發章臺。\n玉勒金鞍荷裝飾，路傍觀者無窮極。\n小山桂樹比權竒，上林桃花况顔色。\n忽聞天將出龍沙，漢主持將駕鼓車。\n去去山川勞日夜，遥遥關塞斷烟霞。\n山川關塞十年征，汗血流離赴月營。\n肌膚銷逺道，膂力盡長城。\n長城日夕苦風霜，中有連年百戰塲。\n揺珂嚙勒金羈盡，爭鋒足頓鐵菱傷。\n垂耳罷輕齎，棄置在寒谿。\n大宛蒲海北，滇壑雋崖西。\n沙平留緩步，路逺闇頻嘶。\n從來力盡君須棄，何必尋途我已迷。\n歲歲年年奔逺道，朝朝暮暮催疲老。\n扣氷晨飲黃河源，拂雪夜食天山草。\n楚水澶谿征戰事，呉塞烏江辛苦地。\n持來報主不辭勞，宿昔立功非重利。\n丹心素節本無求，長鳴向君君不留。\n秖應澶漫歸田里，萬里低昻任生死。\n君王倘若不見遺，白骨黃金猶可市。\n"},{"id":57342,"chapter":"卷二","chapternum":2,"charstyle":"古體詩","title":"中書寓直詠雨簡褚起居上官學士","titledesc":"","collection":"","collectiondesc":"","poemindex":61,"author":"楊師道","content":"雲暗蒼龍闕，沈沈殊未開。\n窻臨鳳凰沼，颯颯雨聲來。\n電影入飛閣，風威凌吹臺。\n長簷響奔溜，清簟肅浮埃。\n早荷葉稍没，新篁枝半摧。\n兹晨悵多緒，懷友自難裁。\n况復重城内，日暮獨徘徊。\n玉堦良史筆，金馬掞天才。\n高甍通散騎，複道駕蓬萊。\n思君贈桃李，於此冀瓊瓌。\n"},{"id":57343,"chapter":"卷二","chapternum":2,"charstyle":"近體詩","title":"初秋夜坐應詔","titledesc":"","collection":"","collectiondesc":"","poemindex":62,"author":"楊師道","content":"玉琯凉初應，金壺夜漸闌。\n滄池流稍潔，仙掌露方漙。\n雁聲風處斷，樹影月中寒。\n爽氣長空淨，高吟覺思寛。\n"},{"id":57344,"chapter":"卷二","chapternum":2,"charstyle":"近體詩","title":"奉和夏日晚景應詔","titledesc":"","collection":"","collectiondesc":"","poemindex":63,"author":"楊師道","content":"輦路夾垂楊，離宫通建章。\n日落橫峯影，雲歸起夕凉。\n雕軒動流吹，羽葢息迴塘。\n薙草生還綠，殘花落尚香。\n青巖類姑射，碧澗似汾陽。\n幸屬無為日，歡娯方未央。\n"},{"id":57345,"chapter":"卷二","chapternum":2,"charstyle":"近體詩","title":"春朝閒步","titledesc":"","collection":"","collectiondesc":"","poemindex":64,"author":"楊師道","content":"休沐乘閒豫，清晨步北林。\n池塘藉芳草，蘭芷襲幽衿。\n霧中分曉日，花裏弄春禽。\n野逕香恒滿，山階筍屢侵。\n何須命輕葢，桃李自成隂。\n"},{"id":57346,"chapter":"卷二","chapternum":2,"charstyle":"近體詩","title":"還山宅","titledesc":"","collection":"","collectiondesc":"","poemindex":65,"author":"楊師道","content":"暮春還舊嶺，徙倚翫年華。\n芳草無行逕，空山正落花。\n垂藤掃幽石，卧柳礙浮槎。\n鳥散茅檐靜，雲披澗户斜。\n依然此泉路，猶自昔煙霞。\n"},{"id":57347,"chapter":"卷二","chapternum":2,"charstyle":"近體詩","title":"隴頭水","titledesc":"","collection":"","collectiondesc":"","poemindex":66,"author":"楊師道","content":"隴頭秋月明，隴水帶關城。\n笳添離别曲，風送斷腸聲。\n映雪峯猶暗，乘氷馬屢驚。\n霧中寒鴈至，沙上轉蓬輕。\n天山傳羽檄，漢地急徵兵。\n陣開都䕶道，劍聚伏波營。\n於兹覺無渡，方共濯朝纓。\n"},{"id":57348,"chapter":"卷二","chapternum":2,"charstyle":"近體詩","title":"凌朝浮江旅思〈一作韋承慶詩〉","titledesc":"","collection":"","collectiondesc":"","poemindex":67,"author":"馬周","content":"太清上初日，春水送孤舟。\n山逺疑無樹，潮平似不流。\n岸花開且落，江鳥没還浮。\n羈望傷千里，長歌遣四愁。\n"},{"id":57349,"chapter":"卷二","chapternum":2,"charstyle":"近體詩","title":"詠寒食鬬雞應秦王教","titledesc":"","collection":"","collectiondesc":"","poemindex":68,"author":"杜淹","content":"寒食東郊道，揚鞲競出籠。\n花冠初照日，介羽正生風。\n顧敵知心勇，先鳴覺氣雄。\n長翹頻掃陣，利爪屢通中。\n飛毛遍綠野，灑血漬芳藂。\n雖然百戰勝，㑹自不論功〈唐新語云太宗戡内亂以淹為御史大夫因詠雞以致意焉〉。\n"},{"id":57350,"chapter":"卷二","chapternum":2,"charstyle":"近體詩","title":"樂府新歌應教","titledesc":"","collection":"","collectiondesc":"","poemindex":69,"author":"謝偃","content":"青樓綺閣已含春，凝妝艷粉復如神。\n細細輕裾全漏影，離離薄扇詎障塵。\n樽中酒色恒宜滿，曲裏歌聲不厭新。\n紫燕欲飛先遶棟，黃鶯始哢即嬌人。\n撩亂垂絲昏柳陌，參差濃葉暗桑津。\n上客莫畏斜光晩，自有西園明月輪。\n"},{"id":57351,"chapter":"卷二","chapternum":2,"charstyle":"古體詩","title":"少年行","titledesc":"","collection":"","collectiondesc":"","poemindex":70,"author":"李百藥","content":"少年飛翠葢，上路勒金鑣。\n始酌文君酒，新吹弄玉簫。\n少年不歡樂，何以盡芳朝。\n千金笑裏面，一搦掌中腰。\n挂纓豈憚宿，落珥不勝嬌。\n寄語少年子，無辭歸路遥。\n"},{"id":57352,"chapter":"卷二","chapternum":2,"charstyle":"古體詩","title":"晩渡江津","titledesc":"","collection":"","collectiondesc":"","poemindex":71,"author":"李百藥","content":"寂寂江山晚，蒼蒼原野暮。\n秋氣懷易悲，長波淼難泝。\n索索風葉下，離離早鴻度。\n丘壑列夕隂，葭菼凝寒霧。\n日落亭臯逺，獨此懷歸慕。\n"},{"id":57353,"chapter":"卷二","chapternum":2,"charstyle":"近體詩","title":"火鳳詞","titledesc":"","collection":"","collectiondesc":"","poemindex":72,"author":"李百藥","content":"歌聲扇後出，妝影鏡中輕。\n未能令掩笑，何處欲障聲。\n知音自不惑，得念是分明。\n莫見雙嚬斂，疑人含笑情。\n"},{"id":57354,"chapter":"卷二","chapternum":2,"charstyle":"近體詩","title":"火鳳詞","titledesc":"","collection":"","collectiondesc":"","poemindex":73,"author":"李百藥","content":"佳人靚晩妝，清唱動蘭房。\n影出含風扇，聲飛照日梁。\n嬌嚬眉際斂，逸韻口中香。\n自有橫陳㑹，應憐秋夜長。\n"},{"id":57355,"chapter":"卷二","chapternum":2,"charstyle":"近體詩","title":"奉和初春出遊應令","titledesc":"","collection":"","collectiondesc":"","poemindex":74,"author":"李百藥","content":"鳴笳出望苑，飛葢下芝田。\n水光浮落照，霞彩淡輕烟。\n柳色迎三月，梅花隔二年。\n日斜歸騎動，餘興滿山川。\n"},{"id":57356,"chapter":"卷二","chapternum":2,"charstyle":"近體詩","title":"送别","titledesc":"","collection":"","collectiondesc":"","poemindex":75,"author":"李百藥","content":"眷言一杯酒，悽愴起離憂。\n夜花飄露氣，暗水急還流。\n雁行遥上月，蟲聲迥映秋。\n明日河梁上，誰與論仙舟。\n"},{"id":57357,"chapter":"卷二","chapternum":2,"charstyle":"近體詩","title":"奉和過慈恩寺應制","titledesc":"","collection":"","collectiondesc":"","poemindex":76,"author":"許敬宗","content":"鳳闕隣金地，龍旂拂寶臺。\n雲楣將葉並，風牖送花來。\n月宫清晩桂，虹梁絢早梅。\n梵境留宸矚，掞發麗天才。\n"},{"id":57358,"chapter":"卷二","chapternum":2,"charstyle":"近體詩","title":"安德山池宴集","titledesc":"","collection":"","collectiondesc":"","poemindex":77,"author":"許敬宗","content":"戚里歡娯地，園林囑望新。\n山庭帶芳杜，歌吹叶陽春。\n臺榭疑巫峽，荷蕖似洛濵。\n風花縈少女，虹梁聚美人。\n宴遊窮至樂，談笑畢良辰。\n獨歎高陽晚，歸路不知津。\n"},{"id":57359,"chapter":"卷二","chapternum":2,"charstyle":"近體詩","title":"詠烏","titledesc":"","collection":"","collectiondesc":"","poemindex":78,"author":"李義府","content":"日裏颺朝彩，琴中伴夜啼。\n上林如許樹，不借一枝棲〈紀事云義府初遇以李大亮劉洎之薦太宗召令咏烏云云帝曰與卿全樹何止一枝〉。\n"},{"id":57360,"chapter":"卷二","chapternum":2,"charstyle":"近體詩","title":"奉和立春遊苑迎春應制","titledesc":"","collection":"","collectiondesc":"","poemindex":79,"author":"盧藏用","content":"天遊龍輦駐城闉，上苑遲光晚更新。\n瑶臺半入黃山路，玉檻傍臨元灞津。\n梅香欲待歌前落，蘭氣先過酒上春。\n幸預柏臺稱獻壽，願陪千畝及農晨。\n"}]