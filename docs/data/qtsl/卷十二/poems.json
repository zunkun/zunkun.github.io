[
  {
    "id": 58123,
    "uid": "poem-12-1",
    "chapter": "卷十二",
    "chapternum": 12,
    "charstyle": "古體詩",
    "title": "海上寄蕭立",
    "titledesc": "",
    "collection": "",
    "collectiondesc": "",
    "poemindex": 1,
    "author": "獨孤及",
    "content": "朔風剪塞草，寒路日夜結。\n行行到瀛壖，歸思生暮節。\n驛樓見萬里，延首望遼碣。\n逺海入大荒，平蕪際窮髮。\n舊國在夢想，故人胡且越。\n契濶阻風期，荏苒成雨别。\n海西望京口，兩地各天末。\n索居動經秋，再笑知曷月。\n日南望中盡，唯見飛鳥滅。\n音塵未易得，何由慰饑渇。\n"
  },
  {
    "id": 58124,
    "uid": "poem-12-2",
    "chapter": "卷十二",
    "chapternum": 12,
    "charstyle": "古體詩",
    "title": "三月三日自京到華隂水亭獨酌寄裴六薛八",
    "titledesc": "",
    "collection": "",
    "collectiondesc": "",
    "poemindex": 2,
    "author": "獨孤及",
    "content": "祇役匪遑息，經時客三秦。\n還家問節𠉀，知到上巳辰。\n山縣何所有，髙城閉青春。\n和風不吾欺，桃杏滿四隣。\n舊友適逺别，誰當接歡欣。\n呼兒命長瓢，獨酌湘呉醇。\n一酌一朗詠，既酣意亦申。\n言筌蹔兩忘，霞月祇相新。\n裴子塵表物，薛侯席上珍。\n寄書二傲吏，何日同車茵。\n詎肯使空名，終然羈此身。\n他年解桎梏，長作海上人。\n"
  },
  {
    "id": 58125,
    "uid": "poem-12-3",
    "chapter": "卷十二",
    "chapternum": 12,
    "charstyle": "古體詩",
    "title": "客舍月下對酒醉後寄畢四曜",
    "titledesc": "",
    "collection": "",
    "collectiondesc": "",
    "poemindex": 3,
    "author": "獨孤及",
    "content": "鄉路風雪深，生事憂患迫。\n天長波瀾廣，髙舉無六翮。\n獨立寒夜移，幽境思彌積。\n霜月照膽淨，銀河入簷白。\n沽酒聊自勞，開樽坐簷隙。\n主人奏絲桐，能使髙興劇。\n清機暫無累，獻酢更絡繹。\n慷慨葛天歌，愔愔廣陵陌。\n既醉萬事遺，耳熱心亦適。\n視身兀如泥，瞪目傲今昔。\n故人間城闕，音信兩脈脉。\n别時前盟在，寸景莫自擲。\n心與白日鬭，十無一滿百。\n寓形薪火内，甘作天地客。\n與物無親疎，斗酒勝竹帛。\n何必用自苦，將貽古賢責。\n"
  },
  {
    "id": 58126,
    "uid": "poem-12-4",
    "chapter": "卷十二",
    "chapternum": 12,
    "charstyle": "古體詩",
    "title": "下弋陽江舟中代書寄裴侍御",
    "titledesc": "",
    "collection": "",
    "collectiondesc": "",
    "poemindex": 4,
    "author": "獨孤及",
    "content": "故鄉隔西日，去水連長天。\n前路知㡬許，但指天南邊。\n愴恨極浦外，隠映青山連。\n東風滿帆來，五兩如弓絃。\n遥羡繡衣客，冏然馬首先。\n得餐武昌魚，不顧潯陽田。\n屈指數别日，忽乎成兩年。\n百花巳滿眼，春草漸碧鮮。\n豈是離居時，奈何于役牽。\n洞庭有深涉，曷日期歸旋。\n且作異鄉料，詎知攜手縁。\n離憂未易銷，莫道樽酒賢。\n"
  },
  {
    "id": 58127,
    "uid": "poem-12-5",
    "chapter": "卷十二",
    "chapternum": 12,
    "charstyle": "古體詩",
    "title": "賈員外處見中書賈舍人巴陵詩集覽之懷舊代書寄贈",
    "titledesc": "",
    "collection": "",
    "collectiondesc": "",
    "poemindex": 5,
    "author": "獨孤及",
    "content": "海岸望青瑣，雲長天漫漫。\n十年不一展，知有關山難。\n適逢阮始平，立馬問長安。\n取公詠懷詩，示我江海瀾。\n暫若窺武庫，森然矛㦸寒。\n眼眀遺頭風，心悦忘朝餐。\n大駕今返正，熊羆扈鳴鑾。\n公遊鳳凰沼，獻可在筆端。\n繫越有長纓，封關祇一丸。\n冏然翔寥廓，仰望慚羽翰。\n嘉㑹不我與，相思嵗云殫。\n唯當袖佳句，持比青琅玕。\n"
  },
  {
    "id": 58128,
    "uid": "poem-12-6",
    "chapter": "卷十二",
    "chapternum": 12,
    "charstyle": "古體詩",
    "title": "夏日詶于逖畢曜問病見贈",
    "titledesc": "",
    "collection": "",
    "collectiondesc": "",
    "poemindex": 6,
    "author": "獨孤及",
    "content": "救物智所昧，學仙願未從。\n行藏兩乖角，蹭蹬風波中。\n薄宦恥降志，卧疴非養䝉。\n閉關涉兩旬，覉思浩無窮。\n鸑鷟何處來，雙舞下碧空。\n離别隔雲雨，恵然此相逢。\n把手賀疾間，舉杯欣酒濃。\n新詩見久要，清論激深衷。\n髙館舒夜簟，開門延㣲風。\n火雲赫嵯峨，日暮千萬峯。\n遥指故山笑，相看撫號鐘。\n聲和由心清，事感知氣同。\n出處未易料，且歌緩愁容。\n願君崇明徳，嵗暮如青松。\n"
  },
  {
    "id": 58129,
    "uid": "poem-12-7",
    "chapter": "卷十二",
    "chapternum": 12,
    "charstyle": "古體詩",
    "title": "觀海",
    "titledesc": "",
    "collection": "",
    "collectiondesc": "",
    "poemindex": 7,
    "author": "獨孤及",
    "content": "北登渤澥島，迴首秦東門。\n誰尸造物功，鑿此天池源。\n澒洞吞百谷，周流無四垠。\n廓然混茫際，望見天地根。\n白日自中吐，扶桑如可捫。\n超遥蓬萊峰，想像金臺存。\n秦帝昔經此，登臨冀飛翻。\n揚旌百神㑹，望日羣山奔。\n徐福竟何成，羡門徒空言。\n唯見石橋足，千年潮水痕。\n"
  },
  {
    "id": 58130,
    "uid": "poem-12-8",
    "chapter": "卷十二",
    "chapternum": 12,
    "charstyle": "古體詩",
    "title": "初晴抱琴登馬退山對酒望逺醉後作",
    "titledesc": "",
    "collection": "",
    "collectiondesc": "",
    "poemindex": 8,
    "author": "獨孤及",
    "content": "年長心易感，况為憂患纒。\n壯圖迫世故，行止兩茫然。\n王旅方伐叛，虎臣皆被堅。\n魯人著儒服，甘就南山田。\n挈榼上髙磴，超遥望平川。\n滄江大如綖，隠映入逺天。\n荒服何所有，山花雪中燃。\n寒泉得日景，吐霤鳴湔湔。\n舉酒勸白雲，唱歌慰頽年。\n㣲風度竹來，韻我號鐘絃。\n一彈一引滿，耳熱知心宣。\n曲終余亦酣，起舞山水前。\n人生㡬何時，大半百憂煎。\n今日覉愁破，始知濁酒賢。\n"
  },
  {
    "id": 58131,
    "uid": "poem-12-9",
    "chapter": "卷十二",
    "chapternum": 12,
    "charstyle": "古體詩",
    "title": "題思禪寺上方",
    "titledesc": "",
    "collection": "",
    "collectiondesc": "",
    "poemindex": 9,
    "author": "獨孤及",
    "content": "谿口聞法鼓，停橈登翠屏。\n攀雲到金界，合掌開禪扃。\n鬱嵂衆山抱，空濛花雨零。\n老僧指香樓，云是不死庭。\n眇眇於越路，茫茫春草青。\n逺山噴百谷，繚繞馳東溟。\n目極道何在，境照心亦冥。\n騞然諸根空，破結如破瓶。\n下視三界狹，但聞五濁腥。\n山中有良藥，吾欲隳天形。\n"
  },
  {
    "id": 58132,
    "uid": "poem-12-10",
    "chapter": "卷十二",
    "chapternum": 12,
    "charstyle": "古體詩",
    "title": "寒夜谿行舟中作",
    "titledesc": "",
    "collection": "",
    "collectiondesc": "",
    "poemindex": 10,
    "author": "獨孤及",
    "content": "日沈諸山昏，寂歴羣動宿。\n孤舟獨不繫，風水夜相逐。\n雲歸恒星白，霜下天地肅。\n月輪大如盤，金波入空谷。\n魏闕萬里道，覉念千慮束。\n倦飛思故巢，敢望梧與竹。\n沈吟登樓賦，中夜起三復。\n憂來無良方，歸𠉀春酒熟。\n"
  },
  {
    "id": 58133,
    "uid": "poem-12-11",
    "chapter": "卷十二",
    "chapternum": 12,
    "charstyle": "古體詩",
    "title": "和贈逺",
    "titledesc": "",
    "collection": "",
    "collectiondesc": "",
    "poemindex": 11,
    "author": "獨孤及",
    "content": "憶得去年春風至，中庭桃李映瑣牕。\n美人挾瑟對芳樹，玉顔亭亭與花雙。\n今年新花如舊時，去年美人不在兹。\n借問離居恨深淺，秖應獨有庭花知。\n"
  },
  {
    "id": 58134,
    "uid": "poem-12-12",
    "chapter": "卷十二",
    "chapternum": 12,
    "charstyle": "近體詩",
    "title": "九月九日李蘇州東樓宴",
    "titledesc": "",
    "collection": "",
    "collectiondesc": "",
    "poemindex": 12,
    "author": "獨孤及",
    "content": "是菊花開日，當君乘興秋。\n風前孟嘉帽，月下庾公樓。\n酒解留征客，歌能破别愁。\n醉歸無以贈，秖奉萬年酬。\n"
  },
  {
    "id": 58135,
    "uid": "poem-12-13",
    "chapter": "卷十二",
    "chapternum": 12,
    "charstyle": "近體詩",
    "title": "蕭文學山池宴集",
    "titledesc": "",
    "collection": "",
    "collectiondesc": "",
    "poemindex": 13,
    "author": "獨孤及",
    "content": "檀欒千畝緑，知是辟疆園。\n逺岫當庭户，諸花覆水源。\n主人邀盡醉，林鳥助狂言。\n莫問愁多少，今皆付酒樽。\n"
  },
  {
    "id": 58136,
    "uid": "poem-12-14",
    "chapter": "卷十二",
    "chapternum": 12,
    "charstyle": "近體詩",
    "title": "與韓侍御同尋李七舍人不遇題壁留贈",
    "titledesc": "",
    "collection": "",
    "collectiondesc": "",
    "poemindex": 14,
    "author": "獨孤及",
    "content": "三逕何寂寂，主人山上山。\n亭空簷月在，水落釣磯閒。\n藥院鷄犬静，酒壚苔蘚斑。\n知君少機事，當待暮雲還。\n"
  },
  {
    "id": 58137,
    "uid": "poem-12-15",
    "chapter": "卷十二",
    "chapternum": 12,
    "charstyle": "近體詩",
    "title": "同皇甫侍御齋中春望見示之作",
    "titledesc": "",
    "collection": "",
    "collectiondesc": "",
    "poemindex": 15,
    "author": "獨孤及",
    "content": "望逺思歸心易傷，况將衰髩偶年光。\n時攀芳樹愁花盡，晝掩髙齋厭日長。\n甘比流波辭舊浦，忍看新草遍横塘。\n因君贈我江楓詠，春思於今未易量。\n"
  },
  {
    "id": 58138,
    "uid": "poem-12-16",
    "chapter": "卷十二",
    "chapternum": 12,
    "charstyle": "近體詩",
    "title": "垂花塢醉後戲題〈賦得俱字韻并序〉",
    "titledesc": "莊周臺南十許步有丘一成上有樛藤垂花而蔓草荒之且隔大溝路不可陟道士張太和伐薪為堰封土以壅澮余亦命薙氏治蕪穢而剗宿莽遂闢為登賦之位位廣二席席間足以函尊酒二簋三月戊子及羣英由堰而升焉諸花倒垂下拂杯案紫葩䙰褷如釵如旒衆君子瞻弄之不足故秉燭進酒以繼落日欲稱醉而不能也因命其地曰垂花塢堰曰縁花堰亦飾之以詩云",
    "collection": "",
    "collectiondesc": "",
    "poemindex": 16,
    "author": "獨孤及",
    "content": "紫蔓青條拂酒壺，落花時與竹風俱。\n歸時自負花前醉，笑向鯈魚問樂無。\n"
  },
  {
    "id": 58139,
    "uid": "poem-12-17",
    "chapter": "卷十二",
    "chapternum": 12,
    "charstyle": "古體詩",
    "title": "雜詩",
    "titledesc": "",
    "collection": "",
    "collectiondesc": "",
    "poemindex": 17,
    "author": "崔國輔",
    "content": "逢著平樂兒，論交鞍馬前。\n與酤一斗酒，恰用十千錢。\n後余在關内，作事多迍邅。\n何肯相救援，徒聞寳劒篇。\n"
  },
  {
    "id": 58140,
    "uid": "poem-12-18",
    "chapter": "卷十二",
    "chapternum": 12,
    "charstyle": "古體詩",
    "title": "古意",
    "titledesc": "",
    "collection": "",
    "collectiondesc": "",
    "poemindex": 18,
    "author": "崔國輔",
    "content": "紅荷楚水曲，彪炳爍晨霞。\n未得兩回摘，秋風吹却花。\n時芳不待妾，玉珮無處誇。\n悔不盛年時，嫁與青樓家。\n"
  },
  {
    "id": 58141,
    "uid": "poem-12-19",
    "chapter": "卷十二",
    "chapternum": 12,
    "charstyle": "古體詩",
    "title": "石頭瀨作",
    "titledesc": "",
    "collection": "",
    "collectiondesc": "",
    "poemindex": 19,
    "author": "崔國輔",
    "content": "悵矣秋風時，余臨石頭瀨。\n因髙見超逺，盡此數州内。\n羽山一㸃青，海岸雜光碎。\n離離樹木少，漭漭波潮大。\n日暮千里帆，南飛落天外。\n須臾遂入夜，楚色有㣲靄。\n尋逺跡已窮，遺榮事多昧。\n一身猶未理，安得濟時代。\n且泛朝夕潮，荷衣蕙為帯。\n"
  },
  {
    "id": 58142,
    "uid": "poem-12-20",
    "chapter": "卷十二",
    "chapternum": 12,
    "charstyle": "古體詩",
    "title": "漂母岸",
    "titledesc": "",
    "collection": "",
    "collectiondesc": "",
    "poemindex": 20,
    "author": "崔國輔",
    "content": "泗水入淮處，南邊古岸存。\n秦時有漂母，於此飯王孫。\n王孫初未遇，寄食何足論。\n後為楚王來，誓欲答母恩。\n事迹遺在此，空傷千載魂。\n茫茫水中渚，上有一孤墩。\n遥望不可到，蒼蒼煙樹昏。\n㡬年崩塚色，每日落潮痕。\n古地多陻圯，時哉不敢言。\n向夕淚沾裳，只宿蘆洲村。\n"
  },
  {
    "id": 58143,
    "uid": "poem-12-21",
    "chapter": "卷十二",
    "chapternum": 12,
    "charstyle": "古體詩",
    "title": "杭州北郭戴氏荷池送侯愉",
    "titledesc": "",
    "collection": "",
    "collectiondesc": "",
    "poemindex": 21,
    "author": "崔國輔",
    "content": "秋近萬物肅，况當臨水時。\n折花贈歸客，離緒斷荷絲。\n誰謂江國永，故人感在兹。\n道存過北郭，情極望東菑。\n喬木故園意，鳴蟬窮巷悲。\n扁舟竟何待，中路每遲遲。\n"
  },
  {
    "id": 58144,
    "uid": "poem-12-22",
    "chapter": "卷十二",
    "chapternum": 12,
    "charstyle": "古體詩",
    "title": "怨詞",
    "titledesc": "",
    "collection": "",
    "collectiondesc": "",
    "poemindex": 22,
    "author": "崔國輔",
    "content": "妾有羅衣裳，秦王在時作。\n為舞春風多，秋來不堪著。\n"
  },
  {
    "id": 58145,
    "uid": "poem-12-23",
    "chapter": "卷十二",
    "chapternum": 12,
    "charstyle": "古體詩",
    "title": "怨詞",
    "titledesc": "",
    "collection": "",
    "collectiondesc": "",
    "poemindex": 23,
    "author": "崔國輔",
    "content": "樓前桃李疎，池上芙蓉落。\n織錦猶未成，蛩聲入羅幕。\n"
  },
  {
    "id": 58146,
    "uid": "poem-12-24",
    "chapter": "卷十二",
    "chapternum": 12,
    "charstyle": "古體詩",
    "title": "魏宫詞",
    "titledesc": "",
    "collection": "",
    "collectiondesc": "",
    "poemindex": 24,
    "author": "崔國輔",
    "content": "朝日照紅妝，擬上銅雀臺。\n畫眉猶未竟，魏帝使人催。\n"
  },
  {
    "id": 58147,
    "uid": "poem-12-25",
    "chapter": "卷十二",
    "chapternum": 12,
    "charstyle": "古體詩",
    "title": "長信草",
    "titledesc": "",
    "collection": "",
    "collectiondesc": "",
    "poemindex": 25,
    "author": "崔國輔",
    "content": "長信宫中草，年年愁處生。\n故侵珠履跡，不使玉階行。\n"
  },
  {
    "id": 58148,
    "uid": "poem-12-26",
    "chapter": "卷十二",
    "chapternum": 12,
    "charstyle": "古體詩",
    "title": "長樂少年行",
    "titledesc": "",
    "collection": "",
    "collectiondesc": "",
    "poemindex": 26,
    "author": "崔國輔",
    "content": "遺却珊瑚鞭，白馬驕不行。\n章臺折楊柳，春日路傍情。\n"
  },
  {
    "id": 58149,
    "uid": "poem-12-27",
    "chapter": "卷十二",
    "chapternum": 12,
    "charstyle": "古體詩",
    "title": "湖南曲",
    "titledesc": "",
    "collection": "",
    "collectiondesc": "",
    "poemindex": 27,
    "author": "崔國輔",
    "content": "湖南送君去，湖北送君歸。\n湖裏鴛鴦鳥，雙雙他自飛。\n"
  },
  {
    "id": 58150,
    "uid": "poem-12-28",
    "chapter": "卷十二",
    "chapternum": 12,
    "charstyle": "古體詩",
    "title": "采蓮曲",
    "titledesc": "",
    "collection": "",
    "collectiondesc": "",
    "poemindex": 28,
    "author": "崔國輔",
    "content": "玉溆花爭發，金塘水亂流。\n相逢畏相失，並看采蓮舟。\n"
  },
  {
    "id": 58151,
    "uid": "poem-12-29",
    "chapter": "卷十二",
    "chapternum": 12,
    "charstyle": "古體詩",
    "title": "子夜冬歌",
    "titledesc": "",
    "collection": "",
    "collectiondesc": "",
    "poemindex": 29,
    "author": "崔國輔",
    "content": "寂寥抱冬心，裁羅又褧褧。\n夜久頻挑燈，霜寒剪刀冷。\n"
  },
  {
    "id": 58152,
    "uid": "poem-12-30",
    "chapter": "卷十二",
    "chapternum": 12,
    "charstyle": "古體詩",
    "title": "麗人曲",
    "titledesc": "",
    "collection": "",
    "collectiondesc": "",
    "poemindex": 30,
    "author": "崔國輔",
    "content": "紅顔稱絶代，欲並真無侣。\n獨有鏡中人，由來自相許。\n"
  },
  {
    "id": 58153,
    "uid": "poem-12-31",
    "chapter": "卷十二",
    "chapternum": 12,
    "charstyle": "古體詩",
    "title": "古意",
    "titledesc": "",
    "collection": "",
    "collectiondesc": "",
    "poemindex": 31,
    "author": "崔國輔",
    "content": "淨掃黄金階，飛霜厚如雪。\n下簾彈箜篌，不忍見秋月。\n"
  },
  {
    "id": 58154,
    "uid": "poem-12-32",
    "chapter": "卷十二",
    "chapternum": 12,
    "charstyle": "古體詩",
    "title": "對酒吟",
    "titledesc": "",
    "collection": "",
    "collectiondesc": "",
    "poemindex": 32,
    "author": "崔國輔",
    "content": "行行日將夕，荒村古塚無人跡。\n䝉籠荆棘一鳥吟，屢勸提壺沽酒喫。\n古人不達酒不足，遺恨精靈傳此曲。\n寄言世上諸少年，平生且盡杯中醁。\n"
  },
  {
    "id": 58155,
    "uid": "poem-12-33",
    "chapter": "卷十二",
    "chapternum": 12,
    "charstyle": "近體詩",
    "title": "香風詞〈一作白紵辭〉",
    "titledesc": "",
    "collection": "",
    "collectiondesc": "",
    "poemindex": 33,
    "author": "崔國輔",
    "content": "洛陽梨花落如霰，河陽桃葉生復齊。\n坐惜玉樓春欲盡，紅綿粉絮裛妝啼。\n"
  },
  {
    "id": 58156,
    "uid": "poem-12-34",
    "chapter": "卷十二",
    "chapternum": 12,
    "charstyle": "近體詩",
    "title": "九日",
    "titledesc": "",
    "collection": "",
    "collectiondesc": "",
    "poemindex": 34,
    "author": "崔國輔",
    "content": "江邊楓落菊花黄，少長登髙一望鄉。\n九日陶家雖載酒，三年楚客已沾裳。\n"
  },
  {
    "id": 58157,
    "uid": "poem-12-35",
    "chapter": "卷十二",
    "chapternum": 12,
    "charstyle": "古體詩",
    "title": "春泛若耶谿",
    "titledesc": "",
    "collection": "",
    "collectiondesc": "",
    "poemindex": 35,
    "author": "綦毋潛",
    "content": "幽意無斷絶，此去隨所偶。\n晩風吹行舟，花落入谿口。\n際夜轉西壑，隔山望南斗。\n潭煙飛溶溶，林月低向後。\n生事且瀰漫，願為持竿叟。\n"
  },
  {
    "id": 58158,
    "uid": "poem-12-36",
    "chapter": "卷十二",
    "chapternum": 12,
    "charstyle": "古體詩",
    "title": "題鶴林寺",
    "titledesc": "",
    "collection": "",
    "collectiondesc": "",
    "poemindex": 36,
    "author": "綦毋潛",
    "content": "道林隠形勝，向背臨層霄。\n松覆山殿冷，花藏谿路遥。\n珊珊寳幡挂，焰焰明燈燒。\n遲日半空谷，春風連上潮。\n少慿水木興，暫令身心調。\n願謝攜手客，兹山禪誦饒。\n"
  },
  {
    "id": 58159,
    "uid": "poem-12-37",
    "chapter": "卷十二",
    "chapternum": 12,
    "charstyle": "近體詩",
    "title": "題靈隠寺山頂禪院",
    "titledesc": "",
    "collection": "",
    "collectiondesc": "",
    "poemindex": 37,
    "author": "綦毋潛",
    "content": "招提此山頂，下界不相聞。\n塔影挂清漢，鐘聲和白雲。\n觀空静室掩，行道衆香焚。\n且駐西來駕，人天日未曛。\n"
  },
  {
    "id": 58160,
    "uid": "poem-12-38",
    "chapter": "卷十二",
    "chapternum": 12,
    "charstyle": "近體詩",
    "title": "若耶溪逢孔九",
    "titledesc": "",
    "collection": "",
    "collectiondesc": "",
    "poemindex": 38,
    "author": "綦毋潛",
    "content": "相逢此溪曲，勝託在烟霞。\n潭影竹間動，巖隂簷外斜。\n人言上皇代，犬吠武陵家。\n借問淹留日，春風滿若耶。\n"
  },
  {
    "id": 58161,
    "uid": "poem-12-39",
    "chapter": "卷十二",
    "chapternum": 12,
    "charstyle": "近體詩",
    "title": "宿龍興寺",
    "titledesc": "",
    "collection": "",
    "collectiondesc": "",
    "poemindex": 39,
    "author": "綦毋潛",
    "content": "香刹夜忘歸，松清古殿扉。\n燈明方丈室，珠繫比丘衣。\n白月傳心静，青蓮喻法㣲。\n天花落不盡，處處鳥銜飛。\n"
  },
  {
    "id": 58162,
    "uid": "poem-12-40",
    "chapter": "卷十二",
    "chapternum": 12,
    "charstyle": "近體詩",
    "title": "送儲十二還莊城",
    "titledesc": "",
    "collection": "",
    "collectiondesc": "",
    "poemindex": 40,
    "author": "綦毋潛",
    "content": "西坂何繚繞，青林問子家。\n天寒噪野雀，日晩度城鴉。\n寂歴道傍樹，曈曨原上霞。\n兹情不可説，長恨隠淪賒。\n"
  },
  {
    "id": 58163,
    "uid": "poem-12-41",
    "chapter": "卷十二",
    "chapternum": 12,
    "charstyle": "古體詩",
    "title": "古興",
    "titledesc": "",
    "collection": "",
    "collectiondesc": "",
    "poemindex": 41,
    "author": "薛據",
    "content": "日中望雙闕，軒蓋揚飛塵。\n鳴珮初罷朝，自言皆近臣。\n光華滿道路，意氣安可親。\n歸來宴髙堂，廣筵羅八珍。\n僕妾盡綺紈，歌舞夜達晨。\n四時固相代，誰能久要津。\n巳看覆前車，未見易後輪。\n丈夫須兼濟，豈能樂一身。\n君今皆得志，肯顧憔悴人。\n"
  },
  {
    "id": 58164,
    "uid": "poem-12-42",
    "chapter": "卷十二",
    "chapternum": 12,
    "charstyle": "古體詩",
    "title": "西陵口觀海",
    "titledesc": "",
    "collection": "",
    "collectiondesc": "",
    "poemindex": 42,
    "author": "薛據",
    "content": "長江漫湯湯，近海勢彌廣。\n在昔胚渾凝，融為百川泱。\n地形失端倪，天色潛滉瀁。\n東南際萬里，極目逺無象。\n山影乍浮沈，潮波忽來徃。\n孤帆或不見，棹歌猶想像。\n日暮長風起，客心空振蕩。\n浦口霞未收，潭心月初上。\n林嶼㡬邅迴，亭臯時偃仰。\n嵗晏訪蓬瀛，真遊非外奬。\n"
  },
  {
    "id": 58165,
    "uid": "poem-12-43",
    "chapter": "卷十二",
    "chapternum": 12,
    "charstyle": "古體詩",
    "title": "出青門徃南山下别業",
    "titledesc": "",
    "collection": "",
    "collectiondesc": "",
    "poemindex": 43,
    "author": "薛據",
    "content": "舊居在南山，夙駕自伊闕。\n榛莽相蔽虧，去爾漸超忽。\n散漫餘雪晴，蒼茫季冬月。\n寒風吹長林，白日原上没。\n懷抱曠莫伸，相知阻胡越。\n弱年好棲隠，鍊藥在巖窟。\n及此離垢氛，興來亦因物。\n末路期赤松，斯言庶不伐。\n"
  },
  {
    "id": 58166,
    "uid": "poem-12-44",
    "chapter": "卷十二",
    "chapternum": 12,
    "charstyle": "古體詩",
    "title": "懷哉行",
    "titledesc": "",
    "collection": "",
    "collectiondesc": "",
    "poemindex": 44,
    "author": "薛據",
    "content": "明時無廢人，廣厦無棄材。\n良工不我顧，有用寧自媒。\n懷筞望君門，嵗晏空遲迴。\n秦城多車馬，日夕飛塵埃。\n伐皷千門啟，鳴珂雙闕來。\n我聞雷雨施，天澤罔不該。\n何意斯人徒，棄之如死灰。\n主好臣必効，時禁權不開。\n俗流實驕矜，得志輕草萊。\n文王賴多士，漢帝資羣才。\n一言並拜相，片善咸居臺。\n夫君何不遇，為泣黄金臺。\n"
  },
  {
    "id": 58167,
    "uid": "poem-12-45",
    "chapter": "卷十二",
    "chapternum": 12,
    "charstyle": "古體詩",
    "title": "登秦望山",
    "titledesc": "",
    "collection": "",
    "collectiondesc": "",
    "poemindex": 45,
    "author": "薛據",
    "content": "南登秦望山，目極大海空。\n朝陽半蕩漾，晃朗天水紅。\n谿壑争噴薄，江湖遞交通。\n而多漁商客，不悟嵗月窮。\n振緡迎早潮，弭棹𠉀長風。\n予本萍泛者，乘流任西東。\n茫茫天際帆，棲泊何時同。\n將尋㑹稽迹，從此訪任公。\n"
  },
  {
    "id": 58168,
    "uid": "poem-12-46",
    "chapter": "卷十二",
    "chapternum": 12,
    "charstyle": "古體詩",
    "title": "初去郡齋書懷",
    "titledesc": "",
    "collection": "",
    "collectiondesc": "",
    "poemindex": 46,
    "author": "薛據",
    "content": "肅徒辭汝潁，懷古獨悽然。\n尚想文王化，猶思巢父賢。\n時移多讒巧，大道竟誰傳。\n况是疾風起，悠悠旌斾懸。\n征鳥無返翼，歸流不停川。\n已經霜雪下，乃驗松栢堅。\n回首望城邑，迢迢間雲烟。\n志士不傷物，小人皆自妍。\n感時惟責巳，在道非怨天。\n從此適樂土，東歸知㡬年。\n"
  },
  {
    "id": 58169,
    "uid": "poem-12-47",
    "chapter": "卷十二",
    "chapternum": 12,
    "charstyle": "古體詩",
    "title": "泊震澤口",
    "titledesc": "",
    "collection": "",
    "collectiondesc": "",
    "poemindex": 47,
    "author": "薛據",
    "content": "日落草木隂，舟徒泊江汜。\n蒼茫萬象開，合沓聞風水。\n洄沿值漁翁，䆗窱逢樵子。\n雲開天宇静，月明照萬里。\n早雁湖上飛，晨鐘海邊起。\n獨坐嗟逺遊，登岸望孤洲。\n零落星欲盡，朣朧氣漸收。\n行藏空自秉，智識仍未周。\n伍胥既伏劒，范蠡亦乘流。\n歌竟鼓楫去，三江多客愁。\n"
  },
  {
    "id": 58170,
    "uid": "poem-12-48",
    "chapter": "卷十二",
    "chapternum": 12,
    "charstyle": "近體詩",
    "title": "早發上東門〈一作落第後口號〉",
    "titledesc": "",
    "collection": "",
    "collectiondesc": "",
    "poemindex": 48,
    "author": "薛據",
    "content": "十五能文西入秦，三十無家作路人。\n時命不將明主合，布衣空惹洛陽塵。\n"
  },
  {
    "id": 58171,
    "uid": "poem-12-49",
    "chapter": "卷十二",
    "chapternum": 12,
    "charstyle": "古體詩",
    "title": "尋西山隠者不遇",
    "titledesc": "",
    "collection": "",
    "collectiondesc": "",
    "poemindex": 49,
    "author": "丘為",
    "content": "絶頂一茅茨，直下三十里。\n扣關無僮僕，窺室唯案几。\n若非巾柴車，應是釣秋水。\n差池不相見，黽勉空仰止。\n草色新雨中，松聲晩窗裏。\n及兹契幽絶，自足蕩心耳。\n雖無賓主意，頗得清淨理。\n興盡方下山，何必待之子。\n"
  },
  {
    "id": 58172,
    "uid": "poem-12-50",
    "chapter": "卷十二",
    "chapternum": 12,
    "charstyle": "古體詩",
    "title": "泛若耶溪",
    "titledesc": "",
    "collection": "",
    "collectiondesc": "",
    "poemindex": 50,
    "author": "丘為",
    "content": "結廬若耶裏，左右若耶水。\n無日不釣魚，有時向城市。\n谿中水流急，渡口水流寛。\n每得樵風便，徃來殊不難。\n一川草長緑，四時那得辨。\n裋褐衣妻兒，餘糧及雞犬。\n日暮鳥雀稀，稚子呼牛歸。\n住處無隣里，柴門獨掩扉。\n"
  },
  {
    "id": 58173,
    "uid": "poem-12-51",
    "chapter": "卷十二",
    "chapternum": 12,
    "charstyle": "古體詩",
    "title": "湖中寄王侍御",
    "titledesc": "",
    "collection": "",
    "collectiondesc": "",
    "poemindex": 51,
    "author": "丘為",
    "content": "日日湖水上，好登湖上樓。\n終年不向郭，過午始梳頭。\n嘗自愛杯酒，得無相獻酬。\n小童能膾鯉，少妾事蓮舟。\n每有南浦信，仍期後月遊。\n方春轉揺蕩，孤興時淹留。\n驄馬真傲吏，翛然無所求。\n晨趨玉階下，心許滄江流。\n少别如昨日，何言經數秋。\n應知方外事，獨徃非悠悠。\n"
  },
  {
    "id": 58174,
    "uid": "poem-12-52",
    "chapter": "卷十二",
    "chapternum": 12,
    "charstyle": "古體詩",
    "title": "題農夫廬舍",
    "titledesc": "",
    "collection": "",
    "collectiondesc": "",
    "poemindex": 52,
    "author": "丘為",
    "content": "東風何時至，已緑湖上山。\n湖上春既早，田家日不閒。\n溝堘流水處，耒耜平蕪間。\n薄暮飯牛罷，歸來還閉關。\n"
  },
  {
    "id": 58175,
    "uid": "poem-12-53",
    "chapter": "卷十二",
    "chapternum": 12,
    "charstyle": "近體詩",
    "title": "尋廬山崔徴君",
    "titledesc": "",
    "collection": "",
    "collectiondesc": "",
    "poemindex": 53,
    "author": "丘為",
    "content": "日髙雞犬静，門掩向寒塘。\n夜竹深茅宇，秋亭冷石牀。\n住山年已逺，服藥壽偏長。\n虚棄浮生者，相逢益自傷。\n"
  },
  {
    "id": 58176,
    "uid": "poem-12-54",
    "chapter": "卷十二",
    "chapternum": 12,
    "charstyle": "近體詩",
    "title": "登潤州城",
    "titledesc": "",
    "collection": "",
    "collectiondesc": "",
    "poemindex": 54,
    "author": "丘為",
    "content": "天末江城晚，登臨客望迷。\n春潮平島嶼，殘雨隔虹蜺。\n鳥與孤帆逺，煙和獨樹低。\n鄉山何處是，目斷廣陵西。\n"
  },
  {
    "id": 58177,
    "uid": "poem-12-55",
    "chapter": "卷十二",
    "chapternum": 12,
    "charstyle": "近體詩",
    "title": "左掖梨花",
    "titledesc": "",
    "collection": "",
    "collectiondesc": "",
    "poemindex": 55,
    "author": "丘為",
    "content": "冷艷全欺雪，餘香乍入衣。\n春風且莫定，吹向玉階飛。\n"
  },
  {
    "id": 58178,
    "uid": "poem-12-56",
    "chapter": "卷十二",
    "chapternum": 12,
    "charstyle": "古體詩",
    "title": "田家即事",
    "titledesc": "",
    "collection": "",
    "collectiondesc": "",
    "poemindex": 56,
    "author": "祖詠",
    "content": "舊居東臯上，左右俯荒村。\n樵路前傍嶺，田家遥對門。\n歡娯始披拂，愜意在郊原。\n餘霽蕩川霧，新秋仍晝昏。\n攀條憩林麓，引水開泉源。\n稼穡豈云倦，桑麻今正繁。\n方求静者賞，偶與潛夫論。\n雞黍何必具，吾心知道尊。\n"
  },
  {
    "id": 58179,
    "uid": "poem-12-57",
    "chapter": "卷十二",
    "chapternum": 12,
    "charstyle": "古體詩",
    "title": "夕次圃田店",
    "titledesc": "",
    "collection": "",
    "collectiondesc": "",
    "poemindex": 57,
    "author": "祖詠",
    "content": "前路入鄭郊，尚經百餘里。\n馬煩時欲歇，客歸程未已。\n落日桑柘隂，遥村煙火起。\n西還不遑宿，中夜渡涇水。\n"
  },
  {
    "id": 58180,
    "uid": "poem-12-58",
    "chapter": "卷十二",
    "chapternum": 12,
    "charstyle": "近體詩",
    "title": "答王維留宿",
    "titledesc": "",
    "collection": "",
    "collectiondesc": "",
    "poemindex": 58,
    "author": "祖詠",
    "content": "四年不相見，相見復何為。\n握手言未畢，却令傷别離。\n升堂還駐馬，酌醴便呼兒。\n語黙自相對，安用旁人知。\n"
  },
  {
    "id": 58181,
    "uid": "poem-12-59",
    "chapter": "卷十二",
    "chapternum": 12,
    "charstyle": "近體詩",
    "title": "陸渾水亭",
    "titledesc": "",
    "collection": "",
    "collectiondesc": "",
    "poemindex": 59,
    "author": "祖詠",
    "content": "晝眺伊川曲，巖間霽色明。\n淺沙平有路，流水漫無聲。\n浴鳥沿波聚，潛魚觸釣驚。\n更憐春岸緑，幽意滿前楹。\n"
  },
  {
    "id": 58182,
    "uid": "poem-12-60",
    "chapter": "卷十二",
    "chapternum": 12,
    "charstyle": "近體詩",
    "title": "贈苗發員外",
    "titledesc": "",
    "collection": "",
    "collectiondesc": "",
    "poemindex": 60,
    "author": "祖詠",
    "content": "宿雨朝來歇，空山天氣清。\n盤雲雙鶴下，隔水一蟬鳴。\n古道黄花落，平蕪赤燒生。\n茂陵雖有病，猶得伴君行。\n"
  },
  {
    "id": 58183,
    "uid": "poem-12-61",
    "chapter": "卷十二",
    "chapternum": 12,
    "charstyle": "近體詩",
    "title": "泗上馮使君南樓作",
    "titledesc": "",
    "collection": "",
    "collectiondesc": "",
    "poemindex": 61,
    "author": "祖詠",
    "content": "井邑連淮泗，南樓向晚過。\n望灘沙鷺起，尋㟁浴童歌。\n近海雲偏出，兼秋雨更多。\n明晨擬回棹，鄉思恨風波。\n"
  },
  {
    "id": 58184,
    "uid": "poem-12-62",
    "chapter": "卷十二",
    "chapternum": 12,
    "charstyle": "近體詩",
    "title": "蘇氏别業",
    "titledesc": "",
    "collection": "",
    "collectiondesc": "",
    "poemindex": 62,
    "author": "祖詠",
    "content": "别業居幽處，到來生隠心。\n南山當户牖，灃水映園林。\n屋覆經冬雪，庭昏未夕隂。\n寥寥人境外，閒坐聽春禽。\n"
  },
  {
    "id": 58185,
    "uid": "poem-12-63",
    "chapter": "卷十二",
    "chapternum": 12,
    "charstyle": "近體詩",
    "title": "宿陳留李少府揆㕔",
    "titledesc": "",
    "collection": "",
    "collectiondesc": "",
    "poemindex": 63,
    "author": "祖詠",
    "content": "相知有叔卿，訟簡夜彌清。\n旅泊倦愁卧，堂空聞曙更。\n風簾揺燭影，秋雨帯蟲聲。\n歸思那堪説，悠悠限洛城。\n"
  },
  {
    "id": 58186,
    "uid": "poem-12-64",
    "chapter": "卷十二",
    "chapternum": 12,
    "charstyle": "近體詩",
    "title": "題韓少府水亭",
    "titledesc": "",
    "collection": "",
    "collectiondesc": "",
    "poemindex": 64,
    "author": "祖詠",
    "content": "梅福幽棲處，佳期不忘還。\n鳥啼當户竹，花繞傍池山。\n水氣侵堦冷，松隂覆座閒。\n寧知武陵趣，宛在市朝間。\n"
  },
  {
    "id": 58187,
    "uid": "poem-12-65",
    "chapter": "卷十二",
    "chapternum": 12,
    "charstyle": "近體詩",
    "title": "題逺公經臺",
    "titledesc": "",
    "collection": "",
    "collectiondesc": "",
    "poemindex": 65,
    "author": "祖詠",
    "content": "蘭若無人到，真僧出復稀。\n苔侵行道席，雲濕坐禪衣。\n澗䑕縁香案，山蟬噪竹扉。\n世間長不見，寧止暫忘歸。\n"
  },
  {
    "id": 58188,
    "uid": "poem-12-66",
    "chapter": "卷十二",
    "chapternum": 12,
    "charstyle": "近體詩",
    "title": "中峰居喜見苗發",
    "titledesc": "",
    "collection": "",
    "collectiondesc": "",
    "poemindex": 66,
    "author": "祖詠",
    "content": "自得中峰住，深林亦閉關。\n經秋無客到，入夜有僧還。\n暗澗泉聲小，荒岡樹影閒。\n髙窗不可望，星月滿空山。\n"
  },
  {
    "id": 58189,
    "uid": "poem-12-67",
    "chapter": "卷十二",
    "chapternum": 12,
    "charstyle": "近體詩",
    "title": "江南旅情",
    "titledesc": "",
    "collection": "",
    "collectiondesc": "",
    "poemindex": 67,
    "author": "祖詠",
    "content": "楚山不可極，歸路但蕭條。\n海色晴看雨，江聲夜聽潮。\n劒留南斗近，書寄北風遥。\n為報空潭橘，無媒贈洛橋。\n"
  },
  {
    "id": 58190,
    "uid": "poem-12-68",
    "chapter": "卷十二",
    "chapternum": 12,
    "charstyle": "近體詩",
    "title": "泊揚子津",
    "titledesc": "",
    "collection": "",
    "collectiondesc": "",
    "poemindex": 68,
    "author": "祖詠",
    "content": "纔入維揚郡，鄉關此路遥。\n林藏初過雨，風退欲歸潮。\n江火明沙岸，雲帆礙浦橋。\n客衣今日薄，寒氣近來饒。\n"
  },
  {
    "id": 58191,
    "uid": "poem-12-69",
    "chapter": "卷十二",
    "chapternum": 12,
    "charstyle": "近體詩",
    "title": "晚泊金陵水亭",
    "titledesc": "",
    "collection": "",
    "collectiondesc": "",
    "poemindex": 69,
    "author": "祖詠",
    "content": "江亭當廢國，秋景倍蕭騷。\n夕照明殘壘，寒潮漲古壕。\n就田看鶴大，隔水見僧髙。\n無限前朝事，醒吟易覺勞。\n"
  },
  {
    "id": 58192,
    "uid": "poem-12-70",
    "chapter": "卷十二",
    "chapternum": 12,
    "charstyle": "近體詩",
    "title": "清明宴司勲劉郎中别業",
    "titledesc": "",
    "collection": "",
    "collectiondesc": "",
    "poemindex": 70,
    "author": "祖詠",
    "content": "田家復近臣，行樂不違親。\n霽日園林好，清明煙火新。\n以文長㑹友，唯徳自成鄰。\n池照牕隂晩，杯香藥味春。\n簷前花覆地，竹外鳥窺人。\n何必桃源裏，深居作隠淪。\n"
  },
  {
    "id": 58193,
    "uid": "poem-12-71",
    "chapter": "卷十二",
    "chapternum": 12,
    "charstyle": "近體詩",
    "title": "望薊門",
    "titledesc": "",
    "collection": "",
    "collectiondesc": "",
    "poemindex": 71,
    "author": "祖詠",
    "content": "燕臺一望客心驚，簫鼓喧喧漢將營。\n萬里寒光生積雪，三邊曙色動危旌。\n沙塲烽火連胡月，海畔雲山擁薊城。\n少小雖非投筆吏，論功還欲請長纓。\n"
  },
  {
    "id": 58194,
    "uid": "poem-12-72",
    "chapter": "卷十二",
    "chapternum": 12,
    "charstyle": "近體詩",
    "title": "終南望餘雪",
    "titledesc": "",
    "collection": "",
    "collectiondesc": "",
    "poemindex": 72,
    "author": "祖詠",
    "content": "終南隂嶺秀，積雪浮雲端。\n林表明霽色，城中増暮寒〈紀事云有司嘗以此題試詠詠賦四句即納于有司或詰之詠曰意盡〉。\n"
  },
  {
    "id": 58195,
    "uid": "poem-12-73",
    "chapter": "卷十二",
    "chapternum": 12,
    "charstyle": "古體詩",
    "title": "春江花月夜",
    "titledesc": "",
    "collection": "",
    "collectiondesc": "",
    "poemindex": 73,
    "author": "張子容",
    "content": "林花發岸口，氣色動江新。\n此夜江中月，流光花上春。\n分明石潭裏，宜照浣紗人。\n"
  },
  {
    "id": 58196,
    "uid": "poem-12-74",
    "chapter": "卷十二",
    "chapternum": 12,
    "charstyle": "古體詩",
    "title": "春江花月夜",
    "titledesc": "",
    "collection": "",
    "collectiondesc": "",
    "poemindex": 74,
    "author": "張子容",
    "content": "交甫憐瑶珮，仙妃難重期。\n沈沈緑江晚，惆悵碧雲姿。\n初逢花上月，言是弄珠時。\n"
  },
  {
    "id": 58197,
    "uid": "poem-12-75",
    "chapter": "卷十二",
    "chapternum": 12,
    "charstyle": "近體詩",
    "title": "泛永嘉江日暮迴舟",
    "titledesc": "",
    "collection": "",
    "collectiondesc": "",
    "poemindex": 75,
    "author": "張子容",
    "content": "無雲天欲暮，輕鷁大江清。\n歸路烟中逺，迴舟月上行。\n傍潭窺竹暗，出嶼見沙明。\n更值㣲風起，乘流絲管聲。\n"
  },
  {
    "id": 58198,
    "uid": "poem-12-76",
    "chapter": "卷十二",
    "chapternum": 12,
    "charstyle": "近體詩",
    "title": "永嘉即事寄贛縣袁少府瓘",
    "titledesc": "",
    "collection": "",
    "collectiondesc": "",
    "poemindex": 76,
    "author": "張子容",
    "content": "山繞樓臺出，溪通里閈斜。\n曽為謝客郡，多有逐臣家。\n海氣朝成雨，江天晩作霞。\n題書報賈誼，卑濕似長沙。\n"
  },
  {
    "id": 58199,
    "uid": "poem-12-77",
    "chapter": "卷十二",
    "chapternum": 12,
    "charstyle": "近體詩",
    "title": "貶樂城尉日作",
    "titledesc": "",
    "collection": "",
    "collectiondesc": "",
    "poemindex": 77,
    "author": "張子容",
    "content": "竄謫邊窮海，川原近惡谿。\n有時聞虎嘯，無夜不猿啼。\n地暖花長發，巖髙日易低。\n故鄉可憶處，遥指斗牛西。\n"
  },
  {
    "id": 58200,
    "uid": "poem-12-78",
    "chapter": "卷十二",
    "chapternum": 12,
    "charstyle": "近體詩",
    "title": "除夜樂城逢孟浩然",
    "titledesc": "",
    "collection": "",
    "collectiondesc": "",
    "poemindex": 78,
    "author": "張子容",
    "content": "逺客襄陽郡，來過海岸家。\n樽開栢葉酒，燈發九枝花。\n妙曲逢盧女，髙才得孟嘉。\n東山行樂意，非是競繁華。\n"
  },
  {
    "id": 58201,
    "uid": "poem-12-79",
    "chapter": "卷十二",
    "chapternum": 12,
    "charstyle": "近體詩",
    "title": "送孟浩然歸襄陽",
    "titledesc": "",
    "collection": "",
    "collectiondesc": "",
    "poemindex": 79,
    "author": "張子容",
    "content": "東越相逢地，西亭送别津。\n風濤看解纜，雲海去愁人。\n鄉在桃林岸，山連楓樹春。\n因懐故園意，歸與孟家隣。\n"
  },
  {
    "id": 58202,
    "uid": "poem-12-80",
    "chapter": "卷十二",
    "chapternum": 12,
    "charstyle": "近體詩",
    "title": "九日陪潤州邵使君登北固山",
    "titledesc": "",
    "collection": "",
    "collectiondesc": "",
    "poemindex": 80,
    "author": "張子容",
    "content": "五馬向西椒，重陽坐麗譙。\n徐州帯緑水，楚國在青霄。\n張幕連江樹，開筵接海潮。\n凌雲詞客語，迴雪舞人嬌。\n梅福慙仙吏，羊公賞下僚。\n新豐酒舊美，况是菊花朝。\n"
  },
  {
    "id": 58203,
    "uid": "poem-12-81",
    "chapter": "卷十二",
    "chapternum": 12,
    "charstyle": "古體詩",
    "title": "贈李十二白",
    "titledesc": "",
    "collection": "",
    "collectiondesc": "",
    "poemindex": 81,
    "author": "崔宗之",
    "content": "凉風八九月，白露滿空庭。\n耿耿意不暢，捎捎風葉聲。\n思見雄俊士，共話今古情。\n李侯忽來儀，把袂苦不早。\n清論既抵掌，玄談多絶倒。\n分明楚漢事，歴歴王霸道。\n擔囊無俗物，訪古千里餘。\n袖有匕首劒，懷中茂陵書。\n雙眸光照人，詞賦凌子虚。\n酌酒絃素琴，霜氣正凝潔。\n平生心中事，今日為君説。\n我家有别業，寄在嵩之陽。\n明月出髙岑，清溪澄素光。\n雲散牕户静，風吹松桂香。\n子若同斯遊，千載不相忘。\n"
  },
  {
    "id": 58204,
    "uid": "poem-12-82",
    "chapter": "卷十二",
    "chapternum": 12,
    "charstyle": "古體詩",
    "title": "題叔徴君東谿草堂",
    "titledesc": "",
    "collection": "",
    "collectiondesc": "",
    "poemindex": 82,
    "author": "盧象",
    "content": "開山十餘里，青壁森相倚。\n欲識堯時天，東谿白雲是。\n雷聲轉幽壑，雲氣杳流水。\n澗影生蟲蛇，巖端翳檉梓。\n大道終不易，君恩曷能已。\n鶴羡無老時，龜言攝生理。\n浮年笑六甲，元化潛一指。\n未暇掃雲梯，空慚阮家子。\n"
  },
  {
    "id": 58205,
    "uid": "poem-12-83",
    "chapter": "卷十二",
    "chapternum": 12,
    "charstyle": "古體詩",
    "title": "題叔徴君東谿草堂",
    "titledesc": "",
    "collection": "",
    "collectiondesc": "",
    "poemindex": 83,
    "author": "盧象",
    "content": "今朝共遊者，得性閒未歸。\n已到仙人家，莫驚鷗鳥飛。\n水深嚴子釣，松挂巢父衣。\n雲氣轉幽寂，谿流無是非。\n名理未足羡，腥臊詎所希。\n自惟負貞意，何嵗當食薇。\n"
  },
  {
    "id": 58206,
    "uid": "poem-12-84",
    "chapter": "卷十二",
    "chapternum": 12,
    "charstyle": "古體詩",
    "title": "八月十五日象自江東止田園移莊慶㑹未㡬歸汶上小弟幼妹尤悲其别兼賦是詩",
    "titledesc": "",
    "collection": "",
    "collectiondesc": "",
    "poemindex": 84,
    "author": "盧象",
    "content": "謝病始告歸，依然入桑梓。\n家人皆佇立，相𠉀衡門裏。\n儔類皆長年，成人舊童子。\n上堂家慶畢，願與姻親邇。\n論舊或餘悲，思存且相喜。\n田園轉蕪没，但有寒泉水。\n衰柳日蕭條，秋光清邑里。\n入門乍如客，休騎非便止。\n中飲顧王程，離憂從此始。\n"
  },
  {
    "id": 58207,
    "uid": "poem-12-85",
    "chapter": "卷十二",
    "chapternum": 12,
    "charstyle": "古體詩",
    "title": "八月十五日象自江東止田園移莊慶㑹未㡬歸汶上小弟幼妹尤悲其别兼賦是詩",
    "titledesc": "",
    "collection": "",
    "collectiondesc": "",
    "poemindex": 85,
    "author": "盧象",
    "content": "兩妹日長成，雙鬟皆及人。\n已能持寳瑟，自解掩羅巾。\n念昔别時小，未知疎與親。\n今來識離恨，掩淚方殷勤。\n"
  },
  {
    "id": 58208,
    "uid": "poem-12-86",
    "chapter": "卷十二",
    "chapternum": 12,
    "charstyle": "古體詩",
    "title": "八月十五日象自江東止田園移莊慶㑹未㡬歸汶上小弟幼妹尤悲其别兼賦是詩",
    "titledesc": "",
    "collection": "",
    "collectiondesc": "",
    "poemindex": 86,
    "author": "盧象",
    "content": "小弟更孩幼，歸來不相識。\n同居雖漸慣，見人猶黙黙。\n宛作越人言，殊鄉甘水食。\n别此最為難，淚盡有餘憶。\n"
  },
  {
    "id": 58209,
    "uid": "poem-12-87",
    "chapter": "卷十二",
    "chapternum": 12,
    "charstyle": "古體詩",
    "title": "歎白髮",
    "titledesc": "",
    "collection": "",
    "collectiondesc": "",
    "poemindex": 87,
    "author": "盧象",
    "content": "我年一何長，鬢髪日已白。\n俯仰天地間，能為㡬時客。\n惆悵故山雲，徘徊空日夕。\n何事與時人，東城復南陌。\n"
  },
  {
    "id": 58210,
    "uid": "poem-12-88",
    "chapter": "卷十二",
    "chapternum": 12,
    "charstyle": "古體詩",
    "title": "鄉試後自鞏還田家因謝隣友見過之作",
    "titledesc": "",
    "collection": "",
    "collectiondesc": "",
    "poemindex": 88,
    "author": "盧象",
    "content": "雞鳴出東邑，馬倦登南巒。\n落日見桑柘，翳然丘中寒。\n鄰家多舊識，投暝來相看。\n且問春税苦，兼陳行路難。\n園塲近隂壑，草木易凋殘。\n峯晴雪猶積，澗深氷已團。\n浮名知何用，嵗晏不成歡。\n置酒共君飲，當歌聊自寛。\n"
  },
  {
    "id": 58211,
    "uid": "poem-12-89",
    "chapter": "卷十二",
    "chapternum": 12,
    "charstyle": "近體詩",
    "title": "贈劉藍田",
    "titledesc": "",
    "collection": "",
    "collectiondesc": "",
    "poemindex": 89,
    "author": "盧象",
    "content": "籬中犬迎吠，出屋𠉀柴扉。\n嵗晏輸井税，山村人暮歸。\n晚田始家食，餘布成我衣。\n對此能無事，勞君問是非。\n"
  },
  {
    "id": 58212,
    "uid": "poem-12-90",
    "chapter": "卷十二",
    "chapternum": 12,
    "charstyle": "近體詩",
    "title": "和徐侍郎叢篠詠〈一作蔣涣詩〉",
    "titledesc": "",
    "collection": "",
    "collectiondesc": "",
    "poemindex": 90,
    "author": "盧象",
    "content": "中禁夕沈沈，幽篁别作林。\n色連雞樹近，影落鳳池深。\n為重凌霜節，能虚應物心。\n年年承雨露，長對紫庭隂。\n"
  },
  {
    "id": 58213,
    "uid": "poem-12-91",
    "chapter": "卷十二",
    "chapternum": 12,
    "charstyle": "近體詩",
    "title": "雜詩",
    "titledesc": "",
    "collection": "",
    "collectiondesc": "",
    "poemindex": 91,
    "author": "盧象",
    "content": "家居五原上，征戰是平生。\n獨負山西勇，誰當塞下名。\n死生遼海戰，雨雪薊門行。\n諸將封侯盡，論功獨不成。\n"
  },
  {
    "id": 58214,
    "uid": "poem-12-92",
    "chapter": "卷十二",
    "chapternum": 12,
    "charstyle": "近體詩",
    "title": "雜詩",
    "titledesc": "",
    "collection": "",
    "collectiondesc": "",
    "poemindex": 92,
    "author": "盧象",
    "content": "君家御溝上，垂柳夾朱門。\n列鼎㑹中貴，鳴珂朝至尊。\n死生在片議，窮達由一言。\n須識苦寒士，莫矜狐白温。\n"
  },
  {
    "id": 58215,
    "uid": "poem-12-93",
    "chapter": "卷十二",
    "chapternum": 12,
    "charstyle": "近體詩",
    "title": "贈廣川馬先生",
    "titledesc": "",
    "collection": "",
    "collectiondesc": "",
    "poemindex": 93,
    "author": "盧象",
    "content": "經書滿腹中，吾識廣川翁。\n年老甘無位，家貧懶發䝉。\n人歸洙泗學，歌盛舞雩風。\n顧接諸生禮，三年事馬融。\n"
  },
  {
    "id": 58216,
    "uid": "poem-12-94",
    "chapter": "卷十二",
    "chapternum": 12,
    "charstyle": "近體詩",
    "title": "峽中作",
    "titledesc": "",
    "collection": "",
    "collectiondesc": "",
    "poemindex": 94,
    "author": "盧象",
    "content": "髙唐㡬百里，樹色接陽臺。\n晩見江山霽，宵聞風雨來。\n雲從三峽起，天向數峯開。\n靈境信難見，輕舟那可回。\n"
  },
  {
    "id": 58217,
    "uid": "poem-12-95",
    "chapter": "卷十二",
    "chapternum": 12,
    "charstyle": "近體詩",
    "title": "竹里館",
    "titledesc": "",
    "collection": "",
    "collectiondesc": "",
    "poemindex": 95,
    "author": "盧象",
    "content": "江南氷不閉，山澤氣潛通。\n臘月聞山鳥，寒崖見蟄蟲。\n柳林春半合，荻笋亂無叢。\n回首金陵岸，依依向北風。\n"
  },
  {
    "id": 58218,
    "uid": "poem-12-96",
    "chapter": "卷十二",
    "chapternum": 12,
    "charstyle": "近體詩",
    "title": "永城使風",
    "titledesc": "",
    "collection": "",
    "collectiondesc": "",
    "poemindex": 96,
    "author": "盧象",
    "content": "長風起秋色，細雨含落暉。\n夕鳥向林去，晚帆相逐飛。\n蟲聲出亂草，水氣薄行衣。\n一别故鄉道，悠悠今始歸。\n"
  },
  {
    "id": 58219,
    "uid": "poem-12-97",
    "chapter": "卷十二",
    "chapternum": 12,
    "charstyle": "近體詩",
    "title": "送綦毋潛",
    "titledesc": "",
    "collection": "",
    "collectiondesc": "",
    "poemindex": 97,
    "author": "盧象",
    "content": "夫君不得意，本自滄海來。\n髙足未云騁，虚舟空復迴。\n淮南楓葉落，灞岸桃花開。\n出處暫為耳，沈浮安繫哉。\n如何天覆物，還遣世遺才。\n欲識秦將漢，嘗聞王與裴。\n離筵對寒食，别雨乘春雷。\n㑹有徵書到，荷衣莫漫裁。\n"
  },
  {
    "id": 58220,
    "uid": "poem-12-98",
    "chapter": "卷十二",
    "chapternum": 12,
    "charstyle": "近體詩",
    "title": "送祖詠",
    "titledesc": "",
    "collection": "",
    "collectiondesc": "",
    "poemindex": 98,
    "author": "盧象",
    "content": "田家宜伏臘，嵗晏子言歸。\n石路雪初下，荒村雞共飛。\n東原多煙火，北澗隠寒暉。\n滿酌野人酒，倦聞隣女機。\n胡為困樵採，㡬日罷朝衣。\n"
  },
  {
    "id": 58221,
    "uid": "poem-12-99",
    "chapter": "卷十二",
    "chapternum": 12,
    "charstyle": "近體詩",
    "title": "贈張均員外",
    "titledesc": "",
    "collection": "",
    "collectiondesc": "",
    "poemindex": 99,
    "author": "盧象",
    "content": "公門世業昌，才子冠裴王。\n出自平津邸，還為吏部郎。\n神仙餘氣色，列宿動輝光。\n夜直南宫静，朝趨北禁長。\n時人窺水鏡，明主賜衣裳。\n翰苑飛鸚鵡，天池待鳳凰。\n承歡疇日顧，未記後時傷。\n去去圖南逺，㣲才幸不忘。\n"
  },
  {
    "id": 58222,
    "uid": "poem-12-100",
    "chapter": "卷十二",
    "chapternum": 12,
    "charstyle": "近體詩",
    "title": "宴别趙都䕶",
    "titledesc": "",
    "collection": "",
    "collectiondesc": "",
    "poemindex": 100,
    "author": "盧象",
    "content": "結髮𠉀旌麾，元戎復在斯。\n門開都䕶府，兵動羽林兒。\n黠寇多翻覆，謀臣有别離。\n智同天所授，恩共日相隨。\n漢使開賓幕，胡笳送酒巵。\n風霜迎馬首，雨雪事魚麗。\n上策應無戰，深情屬載馳。\n不應行萬里，明主寄安危。\n"
  },
  {
    "id": 58223,
    "uid": "poem-12-101",
    "chapter": "卷十二",
    "chapternum": 12,
    "charstyle": "近體詩",
    "title": "同王維過崔處士林亭",
    "titledesc": "",
    "collection": "",
    "collectiondesc": "",
    "poemindex": 101,
    "author": "盧象",
    "content": "映竹時聞轉轆轤，當窗只見網蜘蛛。\n主人非病常髙卧，環堵䝉籠一老儒。\n"
  }
]