[
  {
    "id": 65647,
    "uid": "poem-90-1",
    "chapter": "卷九十",
    "chapternum": 90,
    "charstyle": "近體詩",
    "title": "鏡中别業",
    "titledesc": "",
    "collection": "",
    "collectiondesc": "",
    "poemindex": 1,
    "author": "方干",
    "content": "寒山壓鏡心，此處是家林。\n梁燕窺春醉，嵒𤠔學夜吟。\n雲連平地起，月向白波沉。\n猶自聞鐘角，棲身可在深。\n"
  },
  {
    "id": 65648,
    "uid": "poem-90-2",
    "chapter": "卷九十",
    "chapternum": 90,
    "charstyle": "近體詩",
    "title": "鏡中别業",
    "titledesc": "",
    "collection": "",
    "collectiondesc": "",
    "poemindex": 2,
    "author": "方干",
    "content": "世人如不容，吾自縱天慵。\n落葉憑風掃，香秔倩水舂。\n花朝連郭霧，雪夜隔湖鐘。\n身外能無事，頭宜白此峯。\n"
  },
  {
    "id": 65649,
    "uid": "poem-90-3",
    "chapter": "卷九十",
    "chapternum": 90,
    "charstyle": "近體詩",
    "title": "山中即事",
    "titledesc": "",
    "collection": "",
    "collectiondesc": "",
    "poemindex": 3,
    "author": "方干",
    "content": "趨世非身事，山中適性情。\n野花多異色，幽鳥少凡聲。\n樹影搜凉卧，苔光破碧行。\n閒尋採藥處，仙路漸分明。\n"
  },
  {
    "id": 65650,
    "uid": "poem-90-4",
    "chapter": "卷九十",
    "chapternum": 90,
    "charstyle": "近體詩",
    "title": "過黄州作",
    "titledesc": "",
    "collection": "",
    "collectiondesc": "",
    "poemindex": 4,
    "author": "方干",
    "content": "弭節齊安郡，孤城百戰殘。\n傍村林有虎，帶郭縣無官。\n暮角梅花怨，清江桂影寒。\n黍離縁底事，撩我起長嘆。\n"
  },
  {
    "id": 65651,
    "uid": "poem-90-5",
    "chapter": "卷九十",
    "chapternum": 90,
    "charstyle": "近體詩",
    "title": "冬夜泊僧舍",
    "titledesc": "",
    "collection": "",
    "collectiondesc": "",
    "poemindex": 5,
    "author": "方干",
    "content": "江東寒近臘，野寺水天昏。\n無酒能消夜，隨僧早閉門。\n照牆燈焰細，著瓦雨聲繁。\n漂泊仍千里，清吟欲斷魂。\n"
  },
  {
    "id": 65652,
    "uid": "poem-90-6",
    "chapter": "卷九十",
    "chapternum": 90,
    "charstyle": "近體詩",
    "title": "東溪别業寄段郎中",
    "titledesc": "",
    "collection": "",
    "collectiondesc": "",
    "poemindex": 6,
    "author": "方干",
    "content": "前山含逺翠，羅列在窓中。\n盡日無人到，一樽誰與同。\n涼隨蓮葉雨，暑避栁條風。\n豈分長岑寂，明時有至公。\n"
  },
  {
    "id": 65653,
    "uid": "poem-90-7",
    "chapter": "卷九十",
    "chapternum": 90,
    "charstyle": "近體詩",
    "title": "寄石湓清越上人",
    "titledesc": "",
    "collection": "",
    "collectiondesc": "",
    "poemindex": 7,
    "author": "方干",
    "content": "寺處唯髙僻，雲生石枕前。\n静吟因得句，獨夜不妨禪。\n牕接停猿樹，嵒飛洗鶴泉。\n相思有書札，俱倩獵人傳。\n"
  },
  {
    "id": 65654,
    "uid": "poem-90-8",
    "chapter": "卷九十",
    "chapternum": 90,
    "charstyle": "近體詩",
    "title": "送姚合貟外赴金州",
    "titledesc": "",
    "collection": "",
    "collectiondesc": "",
    "poemindex": 8,
    "author": "方干",
    "content": "受詔從華省，開旗發帝州。\n野烟新驛曙，殘照古山秋。\n樹勢連巴没，江聲入楚流。\n唯應化行後，吟句上閒樓。\n"
  },
  {
    "id": 65655,
    "uid": "poem-90-9",
    "chapter": "卷九十",
    "chapternum": 90,
    "charstyle": "近體詩",
    "title": "經周處士故居",
    "titledesc": "",
    "collection": "",
    "collectiondesc": "",
    "poemindex": 9,
    "author": "方干",
    "content": "愁吟與獨行，何事不傷情。\n乆立釣魚處，唯聞啼鳥聲。\n山蔬和草嫩，海樹入籬生。\n吾在兹溪上，懷君恨不平。\n"
  },
  {
    "id": 65656,
    "uid": "poem-90-10",
    "chapter": "卷九十",
    "chapternum": 90,
    "charstyle": "近體詩",
    "title": "過朱恊律故山",
    "titledesc": "",
    "collection": "",
    "collectiondesc": "",
    "poemindex": 10,
    "author": "方干",
    "content": "地下無餘恨，人間得盛名。\n殘篇續大雅，稚子托諸生。\n度日山空暮，縁溪鶴自鳴。\n難收故交意，寒笛一聲聲。\n"
  },
  {
    "id": 65657,
    "uid": "poem-90-11",
    "chapter": "卷九十",
    "chapternum": 90,
    "charstyle": "近體詩",
    "title": "山中言事",
    "titledesc": "",
    "collection": "",
    "collectiondesc": "",
    "poemindex": 11,
    "author": "方干",
    "content": "日與村家事漸同，燒松啜茗學鄰翁。\n池塘月撼芙蕖浪，牕户涼生薜茘風。\n書幌晝昏嵐氣裏，巢枝夜折雪聲中。\n山隂釣叟無知巳，窺鏡撏多鬢欲空。\n"
  },
  {
    "id": 65658,
    "uid": "poem-90-12",
    "chapter": "卷九十",
    "chapternum": 90,
    "charstyle": "近體詩",
    "title": "山中言事",
    "titledesc": "",
    "collection": "",
    "collectiondesc": "",
    "poemindex": 12,
    "author": "方干",
    "content": "欹枕亦吟行亦醉，卧吟行醉更何營。\n貧來猶有故琴在，老去不過新髪生。\n山鳥踏枝紅果落，家僮引釣白魚驚。\n潛夫自有孤雲侣，可要王侯知姓名。\n"
  },
  {
    "id": 65659,
    "uid": "poem-90-13",
    "chapter": "卷九十",
    "chapternum": 90,
    "charstyle": "近體詩",
    "title": "鑑湖西島言事",
    "titledesc": "",
    "collection": "",
    "collectiondesc": "",
    "poemindex": 13,
    "author": "方干",
    "content": "慵拙幸便荒僻地，縱聴猿鳥亦何愁。\n偶斟藥酒欺梅雨，却著寒衣過麥秋。\n歳計有時添橡實，生涯一半在漁舟。\n世人若便無知巳，應向此溪成白頭。\n"
  },
  {
    "id": 65660,
    "uid": "poem-90-14",
    "chapter": "卷九十",
    "chapternum": 90,
    "charstyle": "近體詩",
    "title": "初歸鏡中寄陳端公",
    "titledesc": "",
    "collection": "",
    "collectiondesc": "",
    "poemindex": 14,
    "author": "方干",
    "content": "去歳離家今歳歸，孤帆夢向鳥前飛。\n必知蘆笋侵沙井，兼被藤花占石磯。\n雲島採茶常失路，雪龕中酒不關扉。\n故交若問逍遥事，玄冕何曽勝葦衣。\n"
  },
  {
    "id": 65661,
    "uid": "poem-90-15",
    "chapter": "卷九十",
    "chapternum": 90,
    "charstyle": "近體詩",
    "title": "湖北有茅齋湖西有松島輕棹往返頗諧素心因成四韻",
    "titledesc": "",
    "collection": "",
    "collectiondesc": "",
    "poemindex": 15,
    "author": "方干",
    "content": "湖北湖西往復還，朝昏只處自由間。\n暑天移榻就深竹，月夜乘舟歸淺山。\n遶砌紫鱗欹枕釣，垂簷野果隔窗攀。\n古賢暮齒方如此，多笑愚儒鬢未斑。\n"
  },
  {
    "id": 65662,
    "uid": "poem-90-16",
    "chapter": "卷九十",
    "chapternum": 90,
    "charstyle": "近體詩",
    "title": "自縉雲赴郡溪流百里輕棹一發曽不崇朝叙事四韻寄獻段郎中",
    "titledesc": "",
    "collection": "",
    "collectiondesc": "",
    "poemindex": 16,
    "author": "方干",
    "content": "激箭溪湍勢莫憑，飄然一葉若為乗。\n仰瞻青壁開天罅，斗轉寒灣避石稜。\n巢鳥夜驚離島樹，啼猿晝怯下嵒藤。\n此中明日尋知巳，恐似龍門不易登。\n"
  },
  {
    "id": 65663,
    "uid": "poem-90-17",
    "chapter": "卷九十",
    "chapternum": 90,
    "charstyle": "近體詩",
    "title": "路入剡中作",
    "titledesc": "",
    "collection": "",
    "collectiondesc": "",
    "poemindex": 17,
    "author": "方干",
    "content": "截灣衝瀨片帆通，髙枕微吟到剡中。\n掠草並飛憐燕子，停橈獨飲學漁翁。\n波濤漫撼長潭月，楊桺斜穿一㟁風。\n便擬乗槎應去得，仙源直恐接星東。\n"
  },
  {
    "id": 65664,
    "uid": "poem-90-18",
    "chapter": "卷九十",
    "chapternum": 90,
    "charstyle": "近體詩",
    "title": "睦州呂郎中郡中環溪亭",
    "titledesc": "",
    "collection": "",
    "collectiondesc": "",
    "poemindex": 18,
    "author": "方干",
    "content": "為是仙才登望處，風光便是武陵春。\n閒花半落猶迷蝶，白鳥雙飛不避人。\n樹影興餘侵枕簟，荷香坐久着衣巾。\n暫來此地非多日，明主那容借寇恂。\n"
  },
  {
    "id": 65665,
    "uid": "poem-90-19",
    "chapter": "卷九十",
    "chapternum": 90,
    "charstyle": "近體詩",
    "title": "題睦州郡中千峰榭",
    "titledesc": "",
    "collection": "",
    "collectiondesc": "",
    "poemindex": 19,
    "author": "方干",
    "content": "豈知平地似天台，朱户深沈别徑開。\n曵響露蟬穿樹去，斜行沙鳥向池來。\n窗中早月當琴榻，墻上秋山入酒盃。\n何事此中如世外，應縁羊祜是仙才。\n"
  },
  {
    "id": 65666,
    "uid": "poem-90-20",
    "chapter": "卷九十",
    "chapternum": 90,
    "charstyle": "近體詩",
    "title": "再題路支使南亭",
    "titledesc": "",
    "collection": "",
    "collectiondesc": "",
    "poemindex": 20,
    "author": "方干",
    "content": "行處避松兼礙石，即須門徑落斜開。\n愛邀舊友看漁釣，貪聽新禽駐酒杯。\n樹影不隨明月去，溪聲常送落花來。\n睡時分得江淹夢，五色毫端弄逸才。\n"
  },
  {
    "id": 65667,
    "uid": "poem-90-21",
    "chapter": "卷九十",
    "chapternum": 90,
    "charstyle": "近體詩",
    "title": "題越州袁秀才林亭",
    "titledesc": "",
    "collection": "",
    "collectiondesc": "",
    "poemindex": 21,
    "author": "方干",
    "content": "清邃林亭指畫開，幽巖别𣲖像天台。\n坐牽蕉葉題詩句，醉觸藤花落酒杯。\n白鳥不歸山裏去，紅鱗多自鏡中來。\n終年此地為吟侶，早起尋君薄暮囬。\n"
  },
  {
    "id": 65668,
    "uid": "poem-90-22",
    "chapter": "卷九十",
    "chapternum": 90,
    "charstyle": "近體詩",
    "title": "題桐廬謝逸人江居",
    "titledesc": "",
    "collection": "",
    "collectiondesc": "",
    "poemindex": 22,
    "author": "方干",
    "content": "清世髙眠無一事，五侯勲盛欲如何。\n湖邉倚杖寒吟苦，石上横琴夜醉多。\n鳥自樹梢隨果落，人從牕外卸帆過。\n由來朝市為真隠，可要棲身向薜蘿。\n"
  },
  {
    "id": 65669,
    "uid": "poem-90-23",
    "chapter": "卷九十",
    "chapternum": 90,
    "charstyle": "近體詩",
    "title": "旅次洋州寓居郝氏林亭",
    "titledesc": "",
    "collection": "",
    "collectiondesc": "",
    "poemindex": 23,
    "author": "方干",
    "content": "舉目縱然非我有，思量似在故山時。\n鶴盤逺勢投孤嶼，蟬曳殘聲過别枝。\n凉月照窗欹枕倦，澄泉遶石泛觴遲。\n青雲未得平行去，夢到江南身旅羇。\n"
  },
  {
    "id": 65670,
    "uid": "poem-90-24",
    "chapter": "卷九十",
    "chapternum": 90,
    "charstyle": "近體詩",
    "title": "題法華寺絶頂禪家壁",
    "titledesc": "",
    "collection": "",
    "collectiondesc": "",
    "poemindex": 24,
    "author": "方干",
    "content": "蒼翠岧嶤逼窅㝠，下方雷雨上方晴。\n飛流便向砌邉挂，片月影從窗外行。\n馴鹿不知誰結侣，野禽多是自呼名。\n只應禪者無來去，坐看千山白髪生。\n"
  },
  {
    "id": 65671,
    "uid": "poem-90-25",
    "chapter": "卷九十",
    "chapternum": 90,
    "charstyle": "近體詩",
    "title": "書法華寺上方禪壁",
    "titledesc": "",
    "collection": "",
    "collectiondesc": "",
    "poemindex": 25,
    "author": "方干",
    "content": "砌下松顛有鶴棲，孤猨亦在鶴邉啼。\n卧聞雷雨歸巖早，坐見星辰去地低。\n一徑穿縁應就郭，千花掩映似無溪。\n是非生死多憂惱，此日蒙師為破迷。\n"
  },
  {
    "id": 65672,
    "uid": "poem-90-26",
    "chapter": "卷九十",
    "chapternum": 90,
    "charstyle": "近體詩",
    "title": "題龍泉寺絶頂",
    "titledesc": "",
    "collection": "",
    "collectiondesc": "",
    "poemindex": 26,
    "author": "方干",
    "content": "未明先見海底日，良久逺雞方報晨。\n古樹含風長帶雨，寒巖四月始知春。\n中天氣爽星河近，下界時豊雷雨匀。\n前後登臨思無盡，年年改換去來人。\n"
  },
  {
    "id": 65673,
    "uid": "poem-90-27",
    "chapter": "卷九十",
    "chapternum": 90,
    "charstyle": "近體詩",
    "title": "題報恩寺上方",
    "titledesc": "",
    "collection": "",
    "collectiondesc": "",
    "poemindex": 27,
    "author": "方干",
    "content": "客來先上上方看，眼界無窮世界寛。\n嵒溜噴空晴似雨，林蘿礙日夏多寒。\n衆山迢遞皆相疊，一路髙低不記盤。\n清峭關心惜歸去，他時夢到亦難判。\n"
  },
  {
    "id": 65674,
    "uid": "poem-90-28",
    "chapter": "卷九十",
    "chapternum": 90,
    "charstyle": "近體詩",
    "title": "題寳林山禪院",
    "titledesc": "",
    "collection": "",
    "collectiondesc": "",
    "poemindex": 28,
    "author": "方干",
    "content": "山捧亭臺郭遶山，遥盤蒼翠到山巔。\n嵒中古井雖通海，窟裏隂雲不上天。\n羅列衆星依木末，周廻萬室在簷前。\n我來可要歸禪老，一寸寒灰已達禪。\n"
  },
  {
    "id": 65675,
    "uid": "poem-90-29",
    "chapter": "卷九十",
    "chapternum": 90,
    "charstyle": "近體詩",
    "title": "題澄聖塔院上方",
    "titledesc": "",
    "collection": "",
    "collectiondesc": "",
    "poemindex": 29,
    "author": "方干",
    "content": "地靈真是饒雲雨，杉檜老於雲雨間。\n只訝窗中常見海，方知砌下更多山。\n逺泉勢曲猶須引，野果枝低可要攀。\n若把重門諭玄寂，何妨善閉却無關。\n"
  },
  {
    "id": 65676,
    "uid": "poem-90-30",
    "chapter": "卷九十",
    "chapternum": 90,
    "charstyle": "近體詩",
    "title": "陪王大夫泛湖",
    "titledesc": "",
    "collection": "",
    "collectiondesc": "",
    "poemindex": 30,
    "author": "方干",
    "content": "去去凌晨廻見星，木蘭舟穏画橈輕。\n白波潭上魚龍氣，紅樹林中雞犬聲。\n密炬燒殘銀漢昃，羽觴飛急玉山傾。\n此時檢㸃諸名士，却是漁翁無姓名。\n"
  },
  {
    "id": 65677,
    "uid": "poem-90-31",
    "chapter": "卷九十",
    "chapternum": 90,
    "charstyle": "近體詩",
    "title": "和于中丞登扶風亭",
    "titledesc": "",
    "collection": "",
    "collectiondesc": "",
    "poemindex": 31,
    "author": "方干",
    "content": "避石攀蘿歸不迷，行時舉歩似丹梯。\n東軒海日已先照，下界晨雞猶未啼。\n郭裏雲山全占寺，村前竹樹半藏溪。\n謝公吟望多來此，此地應將峴首齊。\n"
  },
  {
    "id": 65678,
    "uid": "poem-90-32",
    "chapter": "卷九十",
    "chapternum": 90,
    "charstyle": "近體詩",
    "title": "陽亭言事獻漳州于使君",
    "titledesc": "",
    "collection": "",
    "collectiondesc": "",
    "poemindex": 32,
    "author": "方干",
    "content": "重疊山前對酒罇，騰騰兀兀度朝昏。\n平明疎磬白雲寺，遥夜孤砧紅葉村。\n去鳥豈知烟樹逺，驚魚應覺露荷翻。\n旅人寄食逢黄菊，每見北辰思故園。\n"
  },
  {
    "id": 65679,
    "uid": "poem-90-33",
    "chapter": "卷九十",
    "chapternum": 90,
    "charstyle": "近體詩",
    "title": "茒山贈洪拾遺",
    "titledesc": "",
    "collection": "",
    "collectiondesc": "",
    "poemindex": 33,
    "author": "方干",
    "content": "聖代諫臣停諫舌，求歸故里傲雲霞。\n溪頭講樹纜漁艇，篋裏朝衣輸酒家。\n但愛身閒辭禄俸，那嫌歲計在桑麻。\n我來幸與諸生異，問答時容近絳紗。\n"
  },
  {
    "id": 65680,
    "uid": "poem-90-34",
    "chapter": "卷九十",
    "chapternum": 90,
    "charstyle": "近體詩",
    "title": "贈處州段郎中",
    "titledesc": "",
    "collection": "",
    "collectiondesc": "",
    "poemindex": 34,
    "author": "方干",
    "content": "幸見仙才領郡初，郡城孤峭似山居。\n杉蘿色裏遊亭榭，瀑布聲中閱簿書。\n德重自將天子合，情髙元與世人疎。\n寒潭是處清連底，賔席何心望食魚。\n"
  },
  {
    "id": 65681,
    "uid": "poem-90-35",
    "chapter": "卷九十",
    "chapternum": 90,
    "charstyle": "近體詩",
    "title": "贈山隂崔明府",
    "titledesc": "",
    "collection": "",
    "collectiondesc": "",
    "poemindex": 35,
    "author": "方干",
    "content": "用心何况兩衙間，退食孜孜亦不閒。\n壓酒曬書猶檢㸃，修琴取藥似交關。\n笙歌入夜舟中月，花木如春縣裏山。\n平叔正堪湯餅試，風流不合問年顔。\n"
  },
  {
    "id": 65682,
    "uid": "poem-90-36",
    "chapter": "卷九十",
    "chapternum": 90,
    "charstyle": "近體詩",
    "title": "賊退後贈劉將軍",
    "titledesc": "",
    "collection": "",
    "collectiondesc": "",
    "poemindex": 36,
    "author": "方干",
    "content": "非唯吳起與穰苴，今古推排盡不如。\n白馬知無髀上肉，黄巾泣向箭頭書。\n二年戰地成桑茗，千里荒榛作比閭。\n功業更多身轉貴，佇看幢節引戎車。\n"
  },
  {
    "id": 65683,
    "uid": "poem-90-37",
    "chapter": "卷九十",
    "chapternum": 90,
    "charstyle": "近體詩",
    "title": "贈華隂隠者",
    "titledesc": "",
    "collection": "",
    "collectiondesc": "",
    "poemindex": 37,
    "author": "方干",
    "content": "少微夜夜當仙掌，更有何人在此居。\n花月舊應看浴鶴，松蘿本自伴刪書。\n素琴醉去經宵枕，衰髪寒來向日梳。\n故國多年歸未遂，因逢此地憶吾廬。\n"
  },
  {
    "id": 65684,
    "uid": "poem-90-38",
    "chapter": "卷九十",
    "chapternum": 90,
    "charstyle": "近體詩",
    "title": "贈天台葉尊師",
    "titledesc": "",
    "collection": "",
    "collectiondesc": "",
    "poemindex": 38,
    "author": "方干",
    "content": "莫見平明離少室，須知薄暮入天台。\n常時𢜤縮山川去，有夜自擕星月來。\n靈藥不知何代得，古松應是長年栽。\n先生暗笑看碁者，半局碁邉白髪催。\n"
  },
  {
    "id": 65685,
    "uid": "poem-90-39",
    "chapter": "卷九十",
    "chapternum": 90,
    "charstyle": "近體詩",
    "title": "送孫百篇遊天台",
    "titledesc": "",
    "collection": "",
    "collectiondesc": "",
    "poemindex": 39,
    "author": "方干",
    "content": "東南雲路落斜行，入樹穿村見赤城。\n逺近常時皆藥氣，髙低無處不泉聲。\n映巖日向牀頭没，濕燭雲從柱底生。\n更有仙花與靈鳥，恐君多半未知名。\n"
  },
  {
    "id": 65686,
    "uid": "poem-90-40",
    "chapter": "卷九十",
    "chapternum": 90,
    "charstyle": "近體詩",
    "title": "送鄭台處士歸絳巖",
    "titledesc": "",
    "collection": "",
    "collectiondesc": "",
    "poemindex": 40,
    "author": "方干",
    "content": "榮啓先生挾琴去，厭尋靈勝憶嵒棲。\n白猿垂樹窗邉月，紅鯉驚鈎竹外溪。\n慣採藥苖供野饌，曽書蕉葉寄新題。\n古賢猶愴河梁别，末可怱怱便解擕。\n"
  },
  {
    "id": 65687,
    "uid": "poem-90-41",
    "chapter": "卷九十",
    "chapternum": 90,
    "charstyle": "近體詩",
    "title": "許貟外新陽别墅",
    "titledesc": "",
    "collection": "",
    "collectiondesc": "",
    "poemindex": 41,
    "author": "方干",
    "content": "蘭汀橘島映亭臺，不是經心即手栽。\n滿閣白雲随雨去，一池寒月逐潮來。\n小松出屋和巢長，新徑通村避笋開。\n桺絮風前欹枕卧，荷花香裏釣魚回。\n園中認葉分靈草，簷下攀枝落野梅。\n莫恣髙情求逸思，須防急詔用長才。\n若因螢火終殘卷，便把漁歌送幾杯。\n多謝郢中賢太守，常時譚笑許趨陪。\n"
  },
  {
    "id": 65688,
    "uid": "poem-90-42",
    "chapter": "卷九十",
    "chapternum": 90,
    "charstyle": "近體詩",
    "title": "衢州别李秀才",
    "titledesc": "",
    "collection": "",
    "collectiondesc": "",
    "poemindex": 42,
    "author": "方干",
    "content": "千山紅樹萬山雲，把酒相看日又曛。\n一曲離歌兩行淚，更知何處再逢君。\n"
  },
  {
    "id": 65689,
    "uid": "poem-90-43",
    "chapter": "卷九十",
    "chapternum": 90,
    "charstyle": "近體詩",
    "title": "與徐溫話别",
    "titledesc": "",
    "collection": "",
    "collectiondesc": "",
    "poemindex": 43,
    "author": "方干",
    "content": "去去何時却見君，悠悠煙水似天津。\n明年今夜有明月，不是今年看月人。\n"
  },
  {
    "id": 65690,
    "uid": "poem-90-44",
    "chapter": "卷九十",
    "chapternum": 90,
    "charstyle": "近體詩",
    "title": "逺歸别墅",
    "titledesc": "",
    "collection": "",
    "collectiondesc": "",
    "poemindex": 44,
    "author": "李昌符",
    "content": "馬首曽行處，連嘶渡晩河。\n忽驚鄉樹出，漸識路人多。\n細徑穿禾黍，頺垣壓薜蘿。\n乍歸猶似客，鄰叟亦相過。\n"
  },
  {
    "id": 65691,
    "uid": "poem-90-45",
    "chapter": "卷九十",
    "chapternum": 90,
    "charstyle": "近體詩",
    "title": "塞上行",
    "titledesc": "",
    "collection": "",
    "collectiondesc": "",
    "poemindex": 45,
    "author": "李昌符",
    "content": "朔野烟塵起，天軍又舉戈。\n隂風向晩急，殺氣入秋多。\n樹盡禽棲草，氷堅路在河。\n汾陽無繼者，羌部肯相和。\n"
  },
  {
    "id": 65692,
    "uid": "poem-90-46",
    "chapter": "卷九十",
    "chapternum": 90,
    "charstyle": "近體詩",
    "title": "旅遊傷春",
    "titledesc": "",
    "collection": "",
    "collectiondesc": "",
    "poemindex": 46,
    "author": "李昌符",
    "content": "酒醒鄉關逺，迢迢聽漏終。\n曙分林影外，春盡雨聲中。\n鳥思鄉村路，花殘野㟁風。\n十年成底事，羸馬倦西東。\n"
  },
  {
    "id": 65693,
    "uid": "poem-90-47",
    "chapter": "卷九十",
    "chapternum": 90,
    "charstyle": "近體詩",
    "title": "送人出塞",
    "titledesc": "",
    "collection": "",
    "collectiondesc": "",
    "poemindex": 47,
    "author": "李昌符",
    "content": "北風吹雨雪，舉目已悽悽。\n戰鬼秋頻哭，征鴻夜不栖。\n沙平關路直，磧廣郡樓低。\n此去非東魯，人多事鼔鼙。\n"
  },
  {
    "id": 65694,
    "uid": "poem-90-48",
    "chapter": "卷九十",
    "chapternum": 90,
    "charstyle": "近體詩",
    "title": "宛陵送李明府罷任歸江州",
    "titledesc": "",
    "collection": "",
    "collectiondesc": "",
    "poemindex": 48,
    "author": "來鵬",
    "content": "菊花村晩鴈來天，共把離杯向水邉。\n官滿便尋垂釣侣，家貧已用賣琴錢。\n浪生湓浦千層雪，雲起爐峯一炷烟。\n儻見吾鄉舊知巳，為言憔悴過年年。\n"
  },
  {
    "id": 65695,
    "uid": "poem-90-49",
    "chapter": "卷九十",
    "chapternum": 90,
    "charstyle": "近體詩",
    "title": "清明日與友人遊玉粒塘莊",
    "titledesc": "",
    "collection": "",
    "collectiondesc": "",
    "poemindex": 49,
    "author": "來鵬",
    "content": "幾宿春山逐陸郎，清明時節好風光。\n歸穿緑荇船頭滑，醉踏殘花屐齒香。\n風急嶺雲飄迥野，雨餘田水落方塘。\n不堪吟罷東囬首，滿耳蛙聲正夕陽。\n"
  },
  {
    "id": 65696,
    "uid": "poem-90-50",
    "chapter": "卷九十",
    "chapternum": 90,
    "charstyle": "近體詩",
    "title": "彭澤",
    "titledesc": "",
    "collection": "",
    "collectiondesc": "",
    "poemindex": 50,
    "author": "王遵",
    "content": "鶴愛孤松雲愛山，官情微禄免相關。\n栽成五柳吟歸去，漉酒巾邉伴菊閒。\n"
  },
  {
    "id": 65697,
    "uid": "poem-90-51",
    "chapter": "卷九十",
    "chapternum": 90,
    "charstyle": "近體詩",
    "title": "長城",
    "titledesc": "",
    "collection": "",
    "collectiondesc": "",
    "poemindex": 51,
    "author": "王遵",
    "content": "秦築長城比鐵牢，蕃戎不敢過臨洮。\n雖然萬里連雲際，爭及堯階三尺髙〈遵此詩得名於時何光逺以為集中無以加〉。\n"
  },
  {
    "id": 65698,
    "uid": "poem-90-52",
    "chapter": "卷九十",
    "chapternum": 90,
    "charstyle": "近體詩",
    "title": "寒食都門作",
    "titledesc": "",
    "collection": "",
    "collectiondesc": "",
    "poemindex": 52,
    "author": "胡曽",
    "content": "二年寒食住京華，寓目春風萬萬家。\n金絡馬銜原上草，玉釵人折路傍花。\n軒車竟出紅塵外，冠盖爭回白日斜。\n誰念都門兩行淚，故園寥落在長沙。\n"
  },
  {
    "id": 65699,
    "uid": "poem-90-53",
    "chapter": "卷九十",
    "chapternum": 90,
    "charstyle": "近體詩",
    "title": "贈薛濤",
    "titledesc": "",
    "collection": "",
    "collectiondesc": "",
    "poemindex": 53,
    "author": "胡曽",
    "content": "萬里橋邉女校書，枇杷花下閉門居。\n掃眉才子知多少，管領春風總不如。\n"
  },
  {
    "id": 65700,
    "uid": "poem-90-54",
    "chapter": "卷九十",
    "chapternum": 90,
    "charstyle": "近體詩",
    "title": "渭濵",
    "titledesc": "",
    "collection": "",
    "collectiondesc": "",
    "poemindex": 54,
    "author": "胡曽",
    "content": "岸草青青渭水流，子牙曽此獨垂鈎。\n當時未入非熊兆，幾向斜陽嘆白頭。\n"
  },
  {
    "id": 65701,
    "uid": "poem-90-55",
    "chapter": "卷九十",
    "chapternum": 90,
    "charstyle": "近體詩",
    "title": "流沙",
    "titledesc": "",
    "collection": "",
    "collectiondesc": "",
    "poemindex": 55,
    "author": "胡曽",
    "content": "七雄戈㦸亂如麻，四海無人得坐家。\n老氏却思天竺住，便將徐甲去流沙。\n"
  },
  {
    "id": 65702,
    "uid": "poem-90-56",
    "chapter": "卷九十",
    "chapternum": 90,
    "charstyle": "近體詩",
    "title": "摩笄山",
    "titledesc": "",
    "collection": "",
    "collectiondesc": "",
    "poemindex": 56,
    "author": "胡曽",
    "content": "春草綿綿岱日低，山邉立馬看摩笄。\n黄鶯也解追前事，來向夫人死處啼。\n"
  },
  {
    "id": 65703,
    "uid": "poem-90-57",
    "chapter": "卷九十",
    "chapternum": 90,
    "charstyle": "近體詩",
    "title": "黄金臺",
    "titledesc": "",
    "collection": "",
    "collectiondesc": "",
    "poemindex": 57,
    "author": "胡曽",
    "content": "北乘羸馬到燕然，此地何人復禮賢。\n欲問昭王無處所，黄金臺上草連天。\n"
  },
  {
    "id": 65704,
    "uid": "poem-90-58",
    "chapter": "卷九十",
    "chapternum": 90,
    "charstyle": "近體詩",
    "title": "澠池",
    "titledesc": "",
    "collection": "",
    "collectiondesc": "",
    "poemindex": 58,
    "author": "胡曽",
    "content": "日照荒城芳草新，相如曽此挫强秦。\n能令百二山河主，便作樽前擊缶人。\n"
  },
  {
    "id": 65705,
    "uid": "poem-90-59",
    "chapter": "卷九十",
    "chapternum": 90,
    "charstyle": "近體詩",
    "title": "長平",
    "titledesc": "",
    "collection": "",
    "collectiondesc": "",
    "poemindex": 59,
    "author": "胡曽",
    "content": "長平瓦震武安初，趙卒俄成戲鼎魚。\n四十萬人俱下世，元戎何用讀兵書。\n"
  },
  {
    "id": 65706,
    "uid": "poem-90-60",
    "chapter": "卷九十",
    "chapternum": 90,
    "charstyle": "近體詩",
    "title": "易水",
    "titledesc": "",
    "collection": "",
    "collectiondesc": "",
    "poemindex": 60,
    "author": "胡曽",
    "content": "一旦秦王馬𧢲生，燕丹歸此送荆卿。\n行人欲識無窮恨，聽取東流易水聲。\n"
  },
  {
    "id": 65707,
    "uid": "poem-90-61",
    "chapter": "卷九十",
    "chapternum": 90,
    "charstyle": "近體詩",
    "title": "云云亭",
    "titledesc": "",
    "collection": "",
    "collectiondesc": "",
    "poemindex": 61,
    "author": "胡曽",
    "content": "一上髙亭日正晡，青山重疊片雲無。\n萬年松樹不知數，若箇虯枝是大夫。\n"
  },
  {
    "id": 65708,
    "uid": "poem-90-62",
    "chapter": "卷九十",
    "chapternum": 90,
    "charstyle": "近體詩",
    "title": "居延",
    "titledesc": "",
    "collection": "",
    "collectiondesc": "",
    "poemindex": 62,
    "author": "胡曽",
    "content": "漠漠平沙際碧天，問人云此是居延。\n停驂一顧猶魂斷，蘇武争禁十九年。\n"
  },
  {
    "id": 65709,
    "uid": "poem-90-63",
    "chapter": "卷九十",
    "chapternum": 90,
    "charstyle": "近體詩",
    "title": "李陵臺",
    "titledesc": "",
    "collection": "",
    "collectiondesc": "",
    "poemindex": 63,
    "author": "胡曽",
    "content": "北入單于萬里疆，五千兵敗滯窮荒。\n英雄不伏蠻夷死，更築髙臺望故鄉。\n"
  },
  {
    "id": 65710,
    "uid": "poem-90-64",
    "chapter": "卷九十",
    "chapternum": 90,
    "charstyle": "近體詩",
    "title": "滹沱河",
    "titledesc": "",
    "collection": "",
    "collectiondesc": "",
    "poemindex": 64,
    "author": "胡曽",
    "content": "光武經營業未興，王郎兵革整憑陵。\n須知後漢功臣力，不及滹沱一片氷。\n"
  },
  {
    "id": 65711,
    "uid": "poem-90-65",
    "chapter": "卷九十",
    "chapternum": 90,
    "charstyle": "近體詩",
    "title": "銅雀臺",
    "titledesc": "",
    "collection": "",
    "collectiondesc": "",
    "poemindex": 65,
    "author": "胡曽",
    "content": "魏武龍興逐逝波，髙臺空按望陵歌。\n遏雲聲絶悲風起，翻向樽前泣翠娥。\n"
  },
  {
    "id": 65712,
    "uid": "poem-90-66",
    "chapter": "卷九十",
    "chapternum": 90,
    "charstyle": "近體詩",
    "title": "西園",
    "titledesc": "",
    "collection": "",
    "collectiondesc": "",
    "poemindex": 66,
    "author": "胡曽",
    "content": "月滿西園夜未央，金風不動鄴天鿌。\n髙情公子多秋興，更領詩人入醉鄉。\n"
  },
  {
    "id": 65713,
    "uid": "poem-90-67",
    "chapter": "卷九十",
    "chapternum": 90,
    "charstyle": "近體詩",
    "title": "金谷園",
    "titledesc": "",
    "collection": "",
    "collectiondesc": "",
    "poemindex": 67,
    "author": "胡曽",
    "content": "一自佳人墜玊樓，繁華東逐洛河流。\n惟餘金谷園中樹，殘日蟬聲送客愁。\n"
  },
  {
    "id": 65714,
    "uid": "poem-90-68",
    "chapter": "卷九十",
    "chapternum": 90,
    "charstyle": "近體詩",
    "title": "東山",
    "titledesc": "",
    "collection": "",
    "collectiondesc": "",
    "poemindex": 68,
    "author": "胡曽",
    "content": "五馬南浮一化龍，謝安入相此山空。\n不知㩦妓重來日，幾樹鶯啼谷口風。\n"
  },
  {
    "id": 65715,
    "uid": "poem-90-69",
    "chapter": "卷九十",
    "chapternum": 90,
    "charstyle": "近體詩",
    "title": "武陵溪",
    "titledesc": "",
    "collection": "",
    "collectiondesc": "",
    "poemindex": 69,
    "author": "胡曽",
    "content": "一溪春水徹雲根，流水桃花片片新。\n若道長生是虚語，洞中爭得有秦人。\n"
  },
  {
    "id": 65716,
    "uid": "poem-90-70",
    "chapter": "卷九十",
    "chapternum": 90,
    "charstyle": "近體詩",
    "title": "金陵",
    "titledesc": "",
    "collection": "",
    "collectiondesc": "",
    "poemindex": 70,
    "author": "胡曽",
    "content": "侯景長驅十萬人，可憐梁武坐䝉塵。\n生前不得空王力，徒向金田自捨身。\n"
  },
  {
    "id": 65717,
    "uid": "poem-90-71",
    "chapter": "卷九十",
    "chapternum": 90,
    "charstyle": "近體詩",
    "title": "汴水",
    "titledesc": "",
    "collection": "",
    "collectiondesc": "",
    "poemindex": 71,
    "author": "胡曽",
    "content": "千里長河一旦開，亡隋破浪九天來。\n錦帆未落干戈起，惆悵龍舟更不迴。\n"
  },
  {
    "id": 65718,
    "uid": "poem-90-72",
    "chapter": "卷九十",
    "chapternum": 90,
    "charstyle": "近體詩",
    "title": "上巳寄韓公",
    "titledesc": "",
    "collection": "",
    "collectiondesc": "",
    "poemindex": 72,
    "author": "唐彦謙",
    "content": "上已接寒食，鶯花寥落晨。\n微微潑火雨，草草踏青人。\n涼似三秋景，清無九陌塵。\n與余同病者，對此合傷神。\n"
  },
  {
    "id": 65719,
    "uid": "poem-90-73",
    "chapter": "卷九十",
    "chapternum": 90,
    "charstyle": "近體詩",
    "title": "漢代",
    "titledesc": "",
    "collection": "",
    "collectiondesc": "",
    "poemindex": 73,
    "author": "唐彦謙",
    "content": "漢代金為屋，吳宫綺作寮。\n艶詞傳靜婉，新曲定妖嬈。\n箭響猶殘夢，籤聲報早朝。\n鮮明臨曉曰，迴轉度春宵。\n半袖籠清鏡，前絲壓翠翹。\n靜多如有待，閒極似無憀。\n梓澤花猶滿，靈和栁未凋。\n障昏巫峽雨，屏掩浙江潮。\n未信潘名岳，應疑史姓蕭。\n漏因歌暫斷，燈為雨頻挑。\n飲酒闌三雅，投壺賽百嬌。\n鈿蟬新翅重，金鴨舊香焦。\n水浄疑澄練，霞孤欲建標。\n别隨秦柱促，愁為蜀絃么。\n元晏難瘳痺，臨卭但發痟。\n聨詩徵弱絮，思友詠甘蕉。\n王氏憐諸謝，周郎定小喬。\n黼幃翹綵雉，波扇畵文鰩。\n荇宻妨垂釣，荷欹欲渡橋。\n不因衣帶水，誰覺路迢迢。\n"
  },
  {
    "id": 65720,
    "uid": "poem-90-74",
    "chapter": "卷九十",
    "chapternum": 90,
    "charstyle": "近體詩",
    "title": "七夕",
    "titledesc": "",
    "collection": "",
    "collectiondesc": "",
    "poemindex": 74,
    "author": "唐彦謙",
    "content": "露白風清夜向晨，小星垂珮月埋輪。\n絳河浪淺休相隔，滄海波深尚作塵。\n天外鳯凰何寂寞，世間烏鵲漫辛勤。\n猗蘭殿北斜樓上，多少通宵不睡人。\n"
  },
  {
    "id": 65721,
    "uid": "poem-90-75",
    "chapter": "卷九十",
    "chapternum": 90,
    "charstyle": "近體詩",
    "title": "文惠宫人",
    "titledesc": "",
    "collection": "",
    "collectiondesc": "",
    "poemindex": 75,
    "author": "唐彦謙",
    "content": "認得前家令，宫人淚滿裾。\n不知梁佐命，全是沈尚書。\n"
  },
  {
    "id": 65722,
    "uid": "poem-90-76",
    "chapter": "卷九十",
    "chapternum": 90,
    "charstyle": "近體詩",
    "title": "曲江春望",
    "titledesc": "",
    "collection": "",
    "collectiondesc": "",
    "poemindex": 76,
    "author": "唐彦謙",
    "content": "杏艶桃嬌奪晩霞，樂遊無廟有年華。\n漢朝冠葢皆陵墓，十里宜春下苑花。\n"
  },
  {
    "id": 65723,
    "uid": "poem-90-77",
    "chapter": "卷九十",
    "chapternum": 90,
    "charstyle": "近體詩",
    "title": "仲山〈漢髙祖兄仲葬此〉",
    "titledesc": "",
    "collection": "",
    "collectiondesc": "",
    "poemindex": 77,
    "author": "唐彦謙",
    "content": "千載遺蹤寄薜蘿，沛中鄉里漢山河。\n長陵亦是閒丘隴，異日誰知與仲多。\n"
  },
  {
    "id": 65724,
    "uid": "poem-90-78",
    "chapter": "卷九十",
    "chapternum": 90,
    "charstyle": "近體詩",
    "title": "栁",
    "titledesc": "",
    "collection": "",
    "collectiondesc": "",
    "poemindex": 78,
    "author": "唐彦謙",
    "content": "絆惹春風别有情，世間誰敢鬭輕盈。\n楚王江畔無端種，餓損宫腰學不成。\n"
  },
  {
    "id": 65725,
    "uid": "poem-90-79",
    "chapter": "卷九十",
    "chapternum": 90,
    "charstyle": "近體詩",
    "title": "和王昭符進士贈洞庭趙先生",
    "titledesc": "",
    "collection": "",
    "collectiondesc": "",
    "poemindex": 79,
    "author": "髙駢",
    "content": "為愛君山景最靈，角冠秋禮一壇星。\n藥將雞犬雲間試，琴許魚龍月下聴。\n自要乘風隨羽客，誰同種玉驗仙經。\n烟霞寂寞無人到，惟有漁翁過洞庭。\n"
  },
  {
    "id": 65726,
    "uid": "poem-90-80",
    "chapter": "卷九十",
    "chapternum": 90,
    "charstyle": "近體詩",
    "title": "步虚詞",
    "titledesc": "",
    "collection": "",
    "collectiondesc": "",
    "poemindex": 80,
    "author": "髙駢",
    "content": "清谿道士人不識，上天下天鶴一隻。\n洞門深鎖碧窗寒，滴露研朱㸃周易。\n"
  },
  {
    "id": 65727,
    "uid": "poem-90-81",
    "chapter": "卷九十",
    "chapternum": 90,
    "charstyle": "近體詩",
    "title": "山亭夏日",
    "titledesc": "",
    "collection": "",
    "collectiondesc": "",
    "poemindex": 81,
    "author": "髙駢",
    "content": "緑樹隂濃夏日長，樓臺倒影入池塘。\n水晶簾動微風起，滿架薔薇一院香。\n"
  },
  {
    "id": 65728,
    "uid": "poem-90-82",
    "chapter": "卷九十",
    "chapternum": 90,
    "charstyle": "近體詩",
    "title": "邉方春興",
    "titledesc": "",
    "collection": "",
    "collectiondesc": "",
    "poemindex": 82,
    "author": "髙駢",
    "content": "草色青青栁色濃，玊壺傾酒滿金鍾。\n笙歌嘹亮隨風去，知盡關山第幾重。\n"
  },
  {
    "id": 65729,
    "uid": "poem-90-83",
    "chapter": "卷九十",
    "chapternum": 90,
    "charstyle": "近體詩",
    "title": "聞河中王鐸加都統",
    "titledesc": "",
    "collection": "",
    "collectiondesc": "",
    "poemindex": 83,
    "author": "髙駢",
    "content": "煉汞燒鉛四十年，至今猶在藥爐前。\n不知子晉縁何事，只學吹簫便得仙。\n"
  },
  {
    "id": 65730,
    "uid": "poem-90-84",
    "chapter": "卷九十",
    "chapternum": 90,
    "charstyle": "近體詩",
    "title": "春日招賓",
    "titledesc": "",
    "collection": "",
    "collectiondesc": "",
    "poemindex": 84,
    "author": "髙駢",
    "content": "花枝如火酒如𩛿，正好狂歌醉復醒。\n對酒看花何處好，延和閣下碧筠亭。\n"
  },
  {
    "id": 65731,
    "uid": "poem-90-85",
    "chapter": "卷九十",
    "chapternum": 90,
    "charstyle": "近體詩",
    "title": "廣陵宴次戲簡幙賓",
    "titledesc": "",
    "collection": "",
    "collectiondesc": "",
    "poemindex": 85,
    "author": "髙駢",
    "content": "一曲狂歌酒百分，蛾眉畵出月爭新。\n將軍醉罷無餘事，亂把花枝折贈人。\n"
  },
  {
    "id": 65732,
    "uid": "poem-90-86",
    "chapter": "卷九十",
    "chapternum": 90,
    "charstyle": "近體詩",
    "title": "渭川秋望寄右軍王特進",
    "titledesc": "",
    "collection": "",
    "collectiondesc": "",
    "poemindex": 86,
    "author": "髙駢",
    "content": "長川終日碧潺湲，知道天河與地連。\n憑寄兩行朝闕淚，願隨流入御溝泉。\n"
  },
  {
    "id": 65733,
    "uid": "poem-90-87",
    "chapter": "卷九十",
    "chapternum": 90,
    "charstyle": "古體詩",
    "title": "蘇君㕔觀韓幹馬障歌",
    "titledesc": "",
    "collection": "",
    "collectiondesc": "",
    "poemindex": 87,
    "author": "顧雲",
    "content": "杜甫歌詩吟不足，可憐曹霸丹青曲。\n直言弟子韓幹馬，畵馬無骨但有肉。\n今日披圖見筆跡，始知甫也眞凡目。\n秦王學士居武功，六印名家聲價雄。\n乃孫屈跡寧百里，好竒學古有祖風。\n竹㕔斜日奕碁散，延我直入書齋中。\n屹然六幅古屏上，歘見圉人牽入天廐之神龍。\n麟鬐鳯臆真相似，秋竹慘慘披兩耳。\n輕勻杏蘂糝皮毛，細撚銀絲揷鬃尾。\n思量動步應千里，誰見初離渥洼水。\n眼前只欠燕雪飛，蹄下如聞朔風起。\n朱崖謫掾從亡殁，更有何人鑒竒物。\n當時若遇燕昭王，肯把千金買枯骨。\n"
  },
  {
    "id": 65734,
    "uid": "poem-90-88",
    "chapter": "卷九十",
    "chapternum": 90,
    "charstyle": "近體詩",
    "title": "春别",
    "titledesc": "",
    "collection": "",
    "collectiondesc": "",
    "poemindex": 88,
    "author": "章碣",
    "content": "擲下離觴指亂山，趨程不待鳯笙殘。\n花邉馬嚼金銜去，樓上人垂玊筯看。\n栁陌雖然風裊裊，葱河猶自雪漫漫。\n殷勤莫厭貂裘重，恐犯三邉五月寒。\n"
  },
  {
    "id": 65735,
    "uid": "poem-90-89",
    "chapter": "卷九十",
    "chapternum": 90,
    "charstyle": "近體詩",
    "title": "送謝進士歸閩",
    "titledesc": "",
    "collection": "",
    "collectiondesc": "",
    "poemindex": 89,
    "author": "章碣",
    "content": "百越風烟接巨鼇，還鄉心壯不知勞。\n雷霆入地建溪險，星斗逼人梨嶺髙。\n却擁木綿吟麗句，便攀龍眼醉香醪。\n名場聲利喧喧在，莫向林泉改鬢毛。\n"
  },
  {
    "id": 65736,
    "uid": "poem-90-90",
    "chapter": "卷九十",
    "chapternum": 90,
    "charstyle": "近體詩",
    "title": "焚書坑",
    "titledesc": "",
    "collection": "",
    "collectiondesc": "",
    "poemindex": 90,
    "author": "章碣",
    "content": "竹帛烟銷帝業虚，關河空鏁祖龍居。\n坑灰未冷山東亂，劉項原來不讀書。\n"
  },
  {
    "id": 65737,
    "uid": "poem-90-91",
    "chapter": "卷九十",
    "chapternum": 90,
    "charstyle": "近體詩",
    "title": "夕次洛陽道中",
    "titledesc": "",
    "collection": "",
    "collectiondesc": "",
    "poemindex": 91,
    "author": "崔塗",
    "content": "秋風吹故城，城下獨吟行。\n髙樹鳥已息，古原人尚耕。\n流年川暗度，徃事月空明。\n不復嘆岐路，馬前塵夜生。\n"
  },
  {
    "id": 65738,
    "uid": "poem-90-92",
    "chapter": "卷九十",
    "chapternum": 90,
    "charstyle": "近體詩",
    "title": "蜀城春望",
    "titledesc": "",
    "collection": "",
    "collectiondesc": "",
    "poemindex": 92,
    "author": "崔塗",
    "content": "天涯憔悴身，一望一沾巾。\n在處有芳草，滿城無故人。\n懷材皆得路，失計獨傷春。\n清鏡不忍照，鬢毛應更新。\n"
  },
  {
    "id": 65739,
    "uid": "poem-90-93",
    "chapter": "卷九十",
    "chapternum": 90,
    "charstyle": "近體詩",
    "title": "過陶徵君舊居",
    "titledesc": "",
    "collection": "",
    "collectiondesc": "",
    "poemindex": 93,
    "author": "崔塗",
    "content": "陶令曽居此，弄琴遺世情。\n田園三畝緑，軒冕一銖輕。\n衰栁自無主，白雲猶可耕。\n不隨陵谷變，應只有髙名。\n"
  },
  {
    "id": 65740,
    "uid": "poem-90-94",
    "chapter": "卷九十",
    "chapternum": 90,
    "charstyle": "近體詩",
    "title": "孤雁",
    "titledesc": "",
    "collection": "",
    "collectiondesc": "",
    "poemindex": 94,
    "author": "崔塗",
    "content": "幾行歸塞盡，念爾獨何之。\n暮雨相呼失，寒塘欲下遲。\n渚雲低暗渡，關月冷相隨。\n未必逢矰繳，孤飛自可疑。\n"
  },
  {
    "id": 65741,
    "uid": "poem-90-95",
    "chapter": "卷九十",
    "chapternum": 90,
    "charstyle": "近體詩",
    "title": "春夕旅懷",
    "titledesc": "",
    "collection": "",
    "collectiondesc": "",
    "poemindex": 95,
    "author": "崔塗",
    "content": "水流花謝兩無情，送盡東風過楚城。\n蝴蝶夢中家萬里，杜䳌枝上月三更。\n故園書動經年絶，華髪春催兩鬢生。\n自是不歸歸便得，五湖烟景有誰争。\n"
  },
  {
    "id": 65742,
    "uid": "poem-90-96",
    "chapter": "卷九十",
    "chapternum": 90,
    "charstyle": "近體詩",
    "title": "鸚鵡洲春眺",
    "titledesc": "",
    "collection": "",
    "collectiondesc": "",
    "poemindex": 96,
    "author": "崔塗",
    "content": "悵望春襟鬱未開，重臨鸚鵡益堪哀。\n曹瞞尚不能容物，黄祖何因解愛才。\n幽島暖聞燕雁去，曉江晴覺蜀波來。\n誰人正得風濤便，一㸃輕帆萬里回。\n"
  },
  {
    "id": 65743,
    "uid": "poem-90-97",
    "chapter": "卷九十",
    "chapternum": 90,
    "charstyle": "近體詩",
    "title": "讀庾信集",
    "titledesc": "",
    "collection": "",
    "collectiondesc": "",
    "poemindex": 97,
    "author": "崔塗",
    "content": "四朝十帝盡風流，建業長安兩醉遊。\n唯有一篇楊栁曲，江南江北為君愁。\n"
  },
  {
    "id": 65744,
    "uid": "poem-90-98",
    "chapter": "卷九十",
    "chapternum": 90,
    "charstyle": "古體詩",
    "title": "茶山貢焙歌",
    "titledesc": "",
    "collection": "",
    "collectiondesc": "",
    "poemindex": 98,
    "author": "李郢",
    "content": "使君愛客情無已，客在金臺價難比。\n春風三月貢茶時，盡逐紅旌到山裏。\n焙中清曉朱門開，筐箱漸見新芽來。\n凌烟觸露不停採，官家赤印連帖催。\n朝饑暮匐誰興哀，喧闐競納不盈掬。\n一時一餉還成堆，蒸之馥之香勝梅。\n研膏架動轟如雷，茶成拜表貢天子。\n萬人爭噉春山摧，驛騎鞭聲砉流電。\n半夜驅夫誰復見，十日王程路四千。\n到時須及清明宴，吾君可謂納諫君。\n諫官不諫何由聞，九重城裏雖旰食。\n天涯吏役長紛紛，使君憂民慘容色。\n就焙嘗茶坐諸客，幾囘到口重咨嗟。\n嫩緑鮮芳出何力，山中有酒亦有歌。\n樂營房户皆仙家，仙家十隊酒百斛。\n金絲宴饌隨經過，使君是日憂思多。\n客亦無言徵綺羅，殷勤繞焙復長嘆。\n官府例成期如何，吳民吳民莫憔悴。\n使君作相期蘇爾，"
  },
  {
    "id": 65745,
    "uid": "poem-90-99",
    "chapter": "卷九十",
    "chapternum": 90,
    "charstyle": "近體詩",
    "title": "即目",
    "titledesc": "",
    "collection": "",
    "collectiondesc": "",
    "poemindex": 99,
    "author": "李郢",
    "content": "自笑騰騰者，非憨又不狂。\n何為跧似鼠，而復怯於麞。\n落拓無生計，伶俜戀酒鄉。\n冥搜得詩窟，偶戰出文場。\n愛雪愁冬盡，懷人覺夜長。\n石樓多爽氣，檉案有餘香。\n運去非關拙，時來不在忙。\n平生兩閒暇，孤趣滿滄浪。\n"
  },
  {
    "id": 65746,
    "uid": "poem-90-100",
    "chapter": "卷九十",
    "chapternum": 90,
    "charstyle": "近體詩",
    "title": "春晩題山家",
    "titledesc": "",
    "collection": "",
    "collectiondesc": "",
    "poemindex": 100,
    "author": "李郢",
    "content": "偶與樵人熟，春殘日日來。\n依岡尋紫蕨，挽樹得青梅。\n燕靜銜泥起，蜂喧抱蘂囘。\n嫩茶重攪緑，新酒畧吹醅。\n漠漠蠶生紙，㳙㳙水弄苔。\n丁香正堪結，留步小庭隈。\n"
  },
  {
    "id": 65747,
    "uid": "poem-90-101",
    "chapter": "卷九十",
    "chapternum": 90,
    "charstyle": "近體詩",
    "title": "江亭春霽",
    "titledesc": "",
    "collection": "",
    "collectiondesc": "",
    "poemindex": 101,
    "author": "李郢",
    "content": "江蘺漠漠荇田田，江上雲亭霽景鮮。\n蜀客帆檣背歸燕，楚山花木怨啼䳌。\n春風掩映千門栁，晩色淒寒萬井烟。\n金磬泠泠水南寺，上方僧室翠微連。\n"
  },
  {
    "id": 65748,
    "uid": "poem-90-102",
    "chapter": "卷九十",
    "chapternum": 90,
    "charstyle": "近體詩",
    "title": "暮春山行田家歇馬",
    "titledesc": "",
    "collection": "",
    "collectiondesc": "",
    "poemindex": 102,
    "author": "李郢",
    "content": "雨濕菰蒲斜日明，茅厨煮蠒掉車聲。\n青𧉮上竹一種色，黄蝶隔溪無限情。\n何處樵漁將逺餉，故園田土憶春耕。\n千𡶶靄靄水潏潏，羸馬此中愁獨行。\n"
  },
  {
    "id": 65749,
    "uid": "poem-90-103",
    "chapter": "卷九十",
    "chapternum": 90,
    "charstyle": "近體詩",
    "title": "江亭晩秋",
    "titledesc": "",
    "collection": "",
    "collectiondesc": "",
    "poemindex": 103,
    "author": "李郢",
    "content": "碧天涼冷鴈來疎，閒看江雲思有餘。\n秋館池亭荷葉歇，野人籬落豆花初。\n無愁自得仙翁術，多病能忘太史書。\n聞説故園香稻熟，片帆歸去就鱸魚。\n"
  },
  {
    "id": 65750,
    "uid": "poem-90-104",
    "chapter": "卷九十",
    "chapternum": 90,
    "charstyle": "近體詩",
    "title": "送劉谷",
    "titledesc": "",
    "collection": "",
    "collectiondesc": "",
    "poemindex": 104,
    "author": "李郢",
    "content": "村橋西路雪初晴，雲暖沙乾馬足輕。\n寒澗渡頭芳草色，新梅嶺外鷓鴣聲。\n郵亭已送征車發，山館誰將候火迎。\n落日千峰轉迢遞，知君囘首望髙城。\n"
  },
  {
    "id": 65751,
    "uid": "poem-90-105",
    "chapter": "卷九十",
    "chapternum": 90,
    "charstyle": "近體詩",
    "title": "江上逢王將軍",
    "titledesc": "",
    "collection": "",
    "collectiondesc": "",
    "poemindex": 105,
    "author": "李郢",
    "content": "虬鬚憔悴羽林郎，曽入甘泉侍武皇。\n雕没夜雲知御苑，馬隨春仗識天香。\n五湖歸去孤舟月，六國平來兩鬢霜。\n唯有桓伊江上笛，卧吹三㺯送殘陽。\n"
  },
  {
    "id": 65752,
    "uid": "poem-90-106",
    "chapter": "卷九十",
    "chapternum": 90,
    "charstyle": "近體詩",
    "title": "謁昇仙太子廟",
    "titledesc": "",
    "collection": "",
    "collectiondesc": "",
    "poemindex": 106,
    "author": "鄭畋",
    "content": "在昔靈王子，吹笙遡泬寥。\n六宫攀不住，三島互相招。\n亡國原陵古，賓天歳月遙。\n無蹊窺海曲，有廟訪山椒。\n石帳龍蛇拱，雲樓彩翠銷。\n露壇裝琬琰，真像寫松喬。\n珠館青童宴，琳宫阿母朝。\n氣輿仙女侍，天馬吏兵調。\n湘妓紅絲瑟，秦郎白琯簫。\n西城邀綽約，南嶽命嬌嬈。\n句曲觴金洞，天台嘯石橋。\n晩花珠弄蘂，春茹玊生苗。\n二景神光秘，三元寶籙饒。\n霧垂鴉翅髪，氷束虎章腰。\n鶴馭爭銜箭，龍妃各獻綃。\n衣從星渚浣，丹就日宫燒。\n物外花常滿，人間葉自凋。\n望臺悲漢戾，閱水笑梁昭。\n古殿香殘地，荒堦栁長條。\n幾曽期七日，無復降重霄。\n嵩嶺烜天漢，伊瀾入海潮。\n何由得真訣，使我珮環飄。\n"
  }
]