[
  {
    "id": 59721,
    "uid": "poem-25-1",
    "chapter": "卷二十五",
    "chapternum": 25,
    "charstyle": "古體詩",
    "title": "佳人",
    "titledesc": "",
    "collection": "",
    "collectiondesc": "",
    "poemindex": 1,
    "author": "杜甫",
    "content": "絶代有佳人，幽居在空谷。\n自云良家子，零落依草木。\n闗中昔䘮敗，兄弟遭殺戮。\n官髙何足論，不得收骨肉。\n世情惡衰歇，萬事隨轉燭。\n夫壻輕薄兒，新人已如玉。\n合婚尚知時，鴛鴦不獨宿。\n但見新人笑，那聞舊人哭。\n在山泉水清，出山泉水濁。\n侍婢賣珠迴，牽蘿補茅屋。\n摘花不插髪，采柏動盈掬。\n天寒翠袖薄，日暮倚脩竹。\n"
  },
  {
    "id": 59722,
    "uid": "poem-25-2",
    "chapter": "卷二十五",
    "chapternum": 25,
    "charstyle": "古體詩",
    "title": "昔遊",
    "titledesc": "",
    "collection": "",
    "collectiondesc": "",
    "poemindex": 2,
    "author": "杜甫",
    "content": "昔謁華盖君，深求洞宫脚。\n玉棺已上天，白日亦寂寞。\n暮昇艮岑頂，巾几猶未却。\n弟子四五人，入来淚俱落。\n余時遊名山，發軔在逺壑。\n良覿違夙願，含凄向寥廓。\n林昏罷幽磬，竟夜伏石閣。\n王喬下天壇，微月映皓鶴。\n晨溪嚮虚駃，歸徑行已昨。\n豈辭青鞋胝，悵望金匕藥。\n東䝉赴舊隠，尚憶同志樂。\n伏事董先生，於今獨蕭索。\n胡為客關塞，道意久衰薄。\n妻子亦何人，丹砂負前諾。\n雖悲鬒髪變，未憂筋力弱。\n扶藜望清秋，有興入廬霍。\n"
  },
  {
    "id": 59723,
    "uid": "poem-25-3",
    "chapter": "卷二十五",
    "chapternum": 25,
    "charstyle": "古體詩",
    "title": "西枝村尋置草堂地夜宿賛公土室",
    "titledesc": "",
    "collection": "",
    "collectiondesc": "",
    "poemindex": 3,
    "author": "杜甫",
    "content": "出郭眄細岑，披榛得微路。\n溪行一流水，曲折方屢渡。\n賛公湯休徒，好靜心迹素。\n昨枉霞上作，盛論巖中趣。\n怡然共攜手，恣意同逺步。\n捫蘿澁先登，陟巘眩反顧。\n要求陽岡煖，苦陟陰嶺沍。\n惆悵老大藤，沈吟屈蟠樹。\n卜居意未展，杖筞迴且暮。\n層巔餘落日，草蔓已多露。\n"
  },
  {
    "id": 59724,
    "uid": "poem-25-4",
    "chapter": "卷二十五",
    "chapternum": 25,
    "charstyle": "古體詩",
    "title": "西枝村尋置草堂地夜宿賛公土室",
    "titledesc": "",
    "collection": "",
    "collectiondesc": "",
    "poemindex": 4,
    "author": "杜甫",
    "content": "天寒鳥已歸，月出人更靜。\n土室延白光，松門耿疎影。\n躋攀倦日短，語樂寄夜永。\n明燃林中薪，暗汲石底井。\n大師京國舊，徳業天機秉。\n從來支許遊，興趣江湖迥。\n數奇謫關塞，道廣存箕潁。\n何知戎馬間，忽接塵事屛。\n幽尋豈一路，逺色有諸嶺。\n晨光稍曚曨，更越西南頂。\n"
  },
  {
    "id": 59725,
    "uid": "poem-25-5",
    "chapter": "卷二十五",
    "chapternum": 25,
    "charstyle": "古體詩",
    "title": "寄賛上人",
    "titledesc": "",
    "collection": "",
    "collectiondesc": "",
    "poemindex": 5,
    "author": "杜甫",
    "content": "一昨陪錫杖，卜隣南山幽。\n年侵腰脚衰，未便隂崖秋。\n重岡北面起，竟日陽光留。\n茅屋買兼土，斯焉心所求。\n近聞西枝西，有谷杉桼稠。\n亭午頗和暖，石田又足収。\n當期塞雨乾，宿昔齒疾瘳。\n徘徊虎穴上，面勢龍泓頭。\n柴荆具茶茗，逕路通林丘。\n與子成二老，来往亦風流。\n"
  },
  {
    "id": 59726,
    "uid": "poem-25-6",
    "chapter": "卷二十五",
    "chapternum": 25,
    "charstyle": "古體詩",
    "title": "夢李白",
    "titledesc": "",
    "collection": "",
    "collectiondesc": "",
    "poemindex": 6,
    "author": "杜甫",
    "content": "死别已吞聲，生别常惻惻。\n江南瘴癘地，逐客無消息。\n故人入我夢，明我長相憶。\n恐非平生魂，路逺不可測。\n魂來楓葉青，魂返關塞黒。\n君今在羅網，何以有羽翼。\n落月滿屋梁，猶疑照顔色。\n水深波浪濶，無使蛟龍得。\n"
  },
  {
    "id": 59727,
    "uid": "poem-25-7",
    "chapter": "卷二十五",
    "chapternum": 25,
    "charstyle": "古體詩",
    "title": "夢李白",
    "titledesc": "",
    "collection": "",
    "collectiondesc": "",
    "poemindex": 7,
    "author": "杜甫",
    "content": "浮雲終日行，遊子久不至。\n三夜頻夢君，情親見君意。\n告歸常局促，苦道来不易。\n江湖多風波，舟楫恐失墜。\n出門搔白首，苦負生平志。\n冠盖滿京華，斯人獨憔悴。\n孰云網恢恢，將老身反累。\n千秋萬嵗名，寂寞身後事。\n"
  },
  {
    "id": 59728,
    "uid": "poem-25-8",
    "chapter": "卷二十五",
    "chapternum": 25,
    "charstyle": "古體詩",
    "title": "有懐台州鄭十八司戸",
    "titledesc": "",
    "collection": "",
    "collectiondesc": "",
    "poemindex": 8,
    "author": "杜甫",
    "content": "天台隔三江，風浪無晨暮。\n鄭公縱得歸，老病不識路。\n昔如水上鷗，今如罝中兔。\n性命由他人，悲辛但狂顧。\n山鬼獨一脚，蝮虵長如樹。\n呼號傍孤城，嵗月誰與度。\n從来禦魑魅，多為才名悮。\n夫子嵇阮流，更被時俗惡。\n海隅微小吏，眼暗髪垂素。\n黄帽映青袍，非供折腰具。\n平生一杯酒，見我故人遇。\n相望無所成，乾坤莽迴互。\n"
  },
  {
    "id": 59729,
    "uid": "poem-25-9",
    "chapter": "卷二十五",
    "chapternum": 25,
    "charstyle": "古體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 9,
    "author": "杜甫",
    "content": "蟄龍三冬卧，老鶴萬里心。\n昔時賢俊人，未遇猶視今。\n嵇康不得死，孔明有知音。\n又如壠厎松，用捨在所尋。\n大哉霜雪幹，嵗久爲枯林。\n"
  },
  {
    "id": 59730,
    "uid": "poem-25-10",
    "chapter": "卷二十五",
    "chapternum": 25,
    "charstyle": "古體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 10,
    "author": "杜甫",
    "content": "昔者龎徳公，未曾入州府。\n襄陽耆舊間，處士節獨苦。\n豈無濟時策，終竟畏羅罟。\n林茂鳥有歸，水深魚知聚。\n舉家依鹿門，劉表焉得取。\n"
  },
  {
    "id": 59731,
    "uid": "poem-25-11",
    "chapter": "卷二十五",
    "chapternum": 25,
    "charstyle": "古體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 11,
    "author": "杜甫",
    "content": "朔風飄胡雁，慘澹帶砂礫。\n長林何蕭蕭，秋草萋更碧。\n北里富薫天，髙樓夜吹笛。\n焉知南隣客，九月猶絺綌。\n"
  },
  {
    "id": 59732,
    "uid": "poem-25-12",
    "chapter": "卷二十五",
    "chapternum": 25,
    "charstyle": "古體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 12,
    "author": "杜甫",
    "content": "長陵鋭頭兒，出獵待明發。\n騂弓金爪鏑，白馬蹴微雪。\n未知所馳逐，但見暮光滅。\n歸來懸兩狼，門戸有旌節。\n"
  },
  {
    "id": 59733,
    "uid": "poem-25-13",
    "chapter": "卷二十五",
    "chapternum": 25,
    "charstyle": "古體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 13,
    "author": "杜甫",
    "content": "漆有用而割，膏以明自煎。\n蘭摧白露下，桂折秋風前。\n府中羅舊尹，沙道尚依然。\n赫赫蕭京兆，今爲時所憐。\n"
  },
  {
    "id": 59734,
    "uid": "poem-25-14",
    "chapter": "卷二十五",
    "chapternum": 25,
    "charstyle": "古體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 14,
    "author": "杜甫",
    "content": "猛虎憑其威，往往遭急縛。\n雷吼徒咆哮，枝橕已在脚。\n忽看皮寢處，無復睛閃爍。\n人有甚於斯，足以勸元惡。\n"
  },
  {
    "id": 59735,
    "uid": "poem-25-15",
    "chapter": "卷二十五",
    "chapternum": 25,
    "charstyle": "古體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 15,
    "author": "杜甫",
    "content": "天用莫如龍，有時繫扶桑。\n頓轡海徒涌，神人身更長。\n性命茍不存，英雄徒自強。\n吞聲勿復道，真宰意茫茫。\n"
  },
  {
    "id": 59736,
    "uid": "poem-25-16",
    "chapter": "卷二十五",
    "chapternum": 25,
    "charstyle": "古體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 16,
    "author": "杜甫",
    "content": "地用莫如馬，無良復誰記。\n此日千里鳴，追風可君意。\n君看渥洼種，態與駑駘異。\n不雜蹄齧間，逍遥有能事。\n"
  },
  {
    "id": 59737,
    "uid": "poem-25-17",
    "chapter": "卷二十五",
    "chapternum": 25,
    "charstyle": "古體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 17,
    "author": "杜甫",
    "content": "陶潛避俗翁，未必能達道。\n觀其著詩集，頗亦恨枯槁。\n達生豈自足，黙識盖不早。\n有子賢與愚，何其掛懐抱。\n"
  },
  {
    "id": 59738,
    "uid": "poem-25-18",
    "chapter": "卷二十五",
    "chapternum": 25,
    "charstyle": "古體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 18,
    "author": "杜甫",
    "content": "賀公雅吳語，在位常清狂。\n上疏乞骸骨，黄冠歸故鄉。\n爽氣不可致，斯人今則亡。\n山陰一茅宇，江海日凄凉。\n"
  },
  {
    "id": 59739,
    "uid": "poem-25-19",
    "chapter": "卷二十五",
    "chapternum": 25,
    "charstyle": "古體詩",
    "title": "遣興",
    "titledesc": "",
    "collection": "",
    "collectiondesc": "",
    "poemindex": 19,
    "author": "杜甫",
    "content": "吾憐孟浩然，裋褐即長夜。\n賦詩何必多，往往凌鮑謝。\n清江空舊魚，春雨餘甘蔗。\n每望東南雲，令人幾悲吒。\n"
  },
  {
    "id": 59740,
    "uid": "poem-25-20",
    "chapter": "卷二十五",
    "chapternum": 25,
    "charstyle": "古體詩",
    "title": "前出塞",
    "titledesc": "",
    "collection": "",
    "collectiondesc": "",
    "poemindex": 20,
    "author": "杜甫",
    "content": "戚戚去故里，悠悠赴交河。\n公家有程期，亡命嬰禍羅。\n君已富土境，開邊一何多。\n棄絶父母恩，吞聲行負戈。\n"
  },
  {
    "id": 59741,
    "uid": "poem-25-21",
    "chapter": "卷二十五",
    "chapternum": 25,
    "charstyle": "古體詩",
    "title": "前出塞",
    "titledesc": "",
    "collection": "",
    "collectiondesc": "",
    "poemindex": 21,
    "author": "杜甫",
    "content": "出門日已逺，不受徒旅欺。\n骨肉恩豈斷，男兒死無時。\n走馬脱轡頭，手中挑青絲。\n㨗下萬仭岡，俯身試搴旗。\n"
  },
  {
    "id": 59742,
    "uid": "poem-25-22",
    "chapter": "卷二十五",
    "chapternum": 25,
    "charstyle": "古體詩",
    "title": "前出塞",
    "titledesc": "",
    "collection": "",
    "collectiondesc": "",
    "poemindex": 22,
    "author": "杜甫",
    "content": "磨刀嗚咽水，水赤刃傷手。\n欲輕斷腸聲，心緒亂已久。\n丈夫誓許國，憤惋復何有。\n功名圗麒麟，戰骨當速朽。\n"
  },
  {
    "id": 59743,
    "uid": "poem-25-23",
    "chapter": "卷二十五",
    "chapternum": 25,
    "charstyle": "古體詩",
    "title": "前出塞",
    "titledesc": "",
    "collection": "",
    "collectiondesc": "",
    "poemindex": 23,
    "author": "杜甫",
    "content": "送徒既有長，逺戍亦有身。\n生死向前去，不勞吏怒嗔。\n路逢相識人，附書與六親。\n哀哉兩決絶，不復同苦辛。\n"
  },
  {
    "id": 59744,
    "uid": "poem-25-24",
    "chapter": "卷二十五",
    "chapternum": 25,
    "charstyle": "古體詩",
    "title": "前出塞",
    "titledesc": "",
    "collection": "",
    "collectiondesc": "",
    "poemindex": 24,
    "author": "杜甫",
    "content": "迢迢萬餘里，領我赴三軍。\n軍中異苦樂，主將寧盡聞。\n隔河見敵騎，倐忽數百羣。\n我始爲奴僕，幾時樹功勲。\n"
  },
  {
    "id": 59745,
    "uid": "poem-25-25",
    "chapter": "卷二十五",
    "chapternum": 25,
    "charstyle": "古體詩",
    "title": "前出塞",
    "titledesc": "",
    "collection": "",
    "collectiondesc": "",
    "poemindex": 25,
    "author": "杜甫",
    "content": "挽弓當挽强，用箭當用長。\n射人先射馬，擒賊先擒王。\n殺人亦有限，列國自有疆。\n茍能制侵陵，豈在多殺傷。\n"
  },
  {
    "id": 59746,
    "uid": "poem-25-26",
    "chapter": "卷二十五",
    "chapternum": 25,
    "charstyle": "古體詩",
    "title": "前出塞",
    "titledesc": "",
    "collection": "",
    "collectiondesc": "",
    "poemindex": 26,
    "author": "杜甫",
    "content": "驅馬天雨雪，軍行入髙山。\n逕危抱寒石，指落層氷間。\n已去漢月逺，何時築城還。\n浮雲暮南征，可望不可攀。\n"
  },
  {
    "id": 59747,
    "uid": "poem-25-27",
    "chapter": "卷二十五",
    "chapternum": 25,
    "charstyle": "古體詩",
    "title": "前出塞",
    "titledesc": "",
    "collection": "",
    "collectiondesc": "",
    "poemindex": 27,
    "author": "杜甫",
    "content": "單于冦我壘，百里風塵昏。\n雄劍四五動，彼軍爲我奔。\n擄其名王歸，繫頸授轅門。\n潛身備行列，一勝何足論。\n"
  },
  {
    "id": 59748,
    "uid": "poem-25-28",
    "chapter": "卷二十五",
    "chapternum": 25,
    "charstyle": "古體詩",
    "title": "前出塞",
    "titledesc": "",
    "collection": "",
    "collectiondesc": "",
    "poemindex": 28,
    "author": "杜甫",
    "content": "從軍十年餘，能無分寸功。\n衆人貴茍得，欲語羞雷同。\n中原有鬬爭，况在狄與戎。\n丈夫四方志，安可辭固窮〈箋曰前出塞爲徴秦隴之兵赴交河而作後出塞為徴東都之兵赴薊門而作也前則主上好武窮兵開邊故以從征苦樂之辭言之後則祿山逆莭既萌幽燕騷動而人主不悟卒有陷沒之禍假征戍者之辭以譏切之也〉。\n"
  },
  {
    "id": 59749,
    "uid": "poem-25-29",
    "chapter": "卷二十五",
    "chapternum": 25,
    "charstyle": "古體詩",
    "title": "後出塞",
    "titledesc": "",
    "collection": "",
    "collectiondesc": "",
    "poemindex": 29,
    "author": "杜甫",
    "content": "男兒生世間，及壯當封侯。\n戰伐有功業，焉能守舊丘。\n召募赴薊門，軍動不可留。\n千金買馬鞭，百金裝刀頭。\n閭里送我行，親戚擁道周。\n斑白居上列，酒酣進庶羞。\n少年别有贈，含笑看吴鈎。\n"
  },
  {
    "id": 59750,
    "uid": "poem-25-30",
    "chapter": "卷二十五",
    "chapternum": 25,
    "charstyle": "古體詩",
    "title": "後出塞",
    "titledesc": "",
    "collection": "",
    "collectiondesc": "",
    "poemindex": 30,
    "author": "杜甫",
    "content": "朝進東門營，暮上河陽橋。\n落日照大旗，馬鳴風蕭蕭。\n平沙列萬幕，部伍各見招。\n中天懸明月，令嚴夜寂寥。\n悲笳數聲動，壯士慘不驕。\n借問大將誰，恐是霍嫖姚。\n"
  },
  {
    "id": 59751,
    "uid": "poem-25-31",
    "chapter": "卷二十五",
    "chapternum": 25,
    "charstyle": "古體詩",
    "title": "後出塞",
    "titledesc": "",
    "collection": "",
    "collectiondesc": "",
    "poemindex": 31,
    "author": "杜甫",
    "content": "古人重守邊，今人重髙勲。\n豈知英雄主，出師亘長雲。\n六合已一家，四夷且孤軍。\n遂使貔虎士，奮身勇所聞。\n拔劍擊大荒，日收胡馬羣。\n誓開玄冥北，持以奉吾君。\n"
  },
  {
    "id": 59752,
    "uid": "poem-25-32",
    "chapter": "卷二十五",
    "chapternum": 25,
    "charstyle": "古體詩",
    "title": "後出塞",
    "titledesc": "",
    "collection": "",
    "collectiondesc": "",
    "poemindex": 32,
    "author": "杜甫",
    "content": "獻凱日繼踵，兩蕃靜無虞。\n漁陽豪俠地，擊鼓吹笙竽。\n雲帆轉遼海，粳稻来東吴。\n越羅與楚練，照耀輿臺軀。\n主將位益崇，氣驕凌上都。\n邊人不敢議，議者死路衢。\n"
  },
  {
    "id": 59753,
    "uid": "poem-25-33",
    "chapter": "卷二十五",
    "chapternum": 25,
    "charstyle": "古體詩",
    "title": "後出塞",
    "titledesc": "",
    "collection": "",
    "collectiondesc": "",
    "poemindex": 33,
    "author": "杜甫",
    "content": "我本良家子，出師亦多門。\n將驕益愁思，身貴不足論。\n躍馬二十年，恐辜明主恩。\n坐見幽州騎，長驅河洛昏。\n中夜間道歸，故里但空村。\n惡名幸脫免，窮老無兒孫。\n"
  },
  {
    "id": 59754,
    "uid": "poem-25-34",
    "chapter": "卷二十五",
    "chapternum": 25,
    "charstyle": "古體詩",
    "title": "别賛上人",
    "titledesc": "",
    "collection": "",
    "collectiondesc": "",
    "poemindex": 34,
    "author": "杜甫",
    "content": "百川日東流，客去亦不息。\n我生苦飄蕩，何時有終極。\n賛公釋門老，放逐来上國。\n還為世塵嬰，頗帶顦顇色。\n楊枝晨在手，豆子雨已熟。\n是身如浮雲，安可限南北。\n異縣逢舊友，初忻寫胸臆。\n天長關塞寒，嵗暮饑凍逼。\n野風吹征衣，欲别向曛黑。\n馬嘶思故櫪，歸鳥盡斂翼。\n古來聚散地，宿昔長荆棘。\n相看俱衰年，出處各努力。\n"
  },
  {
    "id": 59755,
    "uid": "poem-25-35",
    "chapter": "卷二十五",
    "chapternum": 25,
    "charstyle": "古體詩",
    "title": "萬丈潭〈同谷縣作〉",
    "titledesc": "",
    "collection": "",
    "collectiondesc": "",
    "poemindex": 35,
    "author": "杜甫",
    "content": "青溪合冥寞神物有顯晦龍依積水蟠窟壓萬丈内跼步凌垠堮側身下煙靄前臨洪濤寛却立蒼石大山危一徑盡崖絶兩壁對削成根虚無倒影垂澹瀩黑如灣澴厎清見光炯碎孤雲倒來深飛鳥不在外髙蘿成帷幄寒木累旌斾逺川曲通流嵌竇潛洩瀨造幽無人境發興自我輩告歸遺恨多將老斯遊最閉藏脩鱗蟄出入巨石礙何事暑天過快意風雨㑹"
  },
  {
    "id": 59756,
    "uid": "poem-25-36",
    "chapter": "卷二十五",
    "chapternum": 25,
    "charstyle": "古體詩",
    "title": "發秦州〈乾元二年自秦州赴同谷縣紀行十二首〉",
    "titledesc": "",
    "collection": "",
    "collectiondesc": "",
    "poemindex": 36,
    "author": "杜甫",
    "content": "我衰更懶拙，生事不自謀。\n無食問樂土，無衣思南州。\n漢源十月交，天氣涼如秋。\n草木未黃落，况聞山水幽。\n栗亭名更佳，下有良田疇。\n充腸多薯蕷，崖蜜亦易求。\n密竹復冬筍，清池可方舟。\n雖傷旅寓逺，庶遂平生遊。\n此邦俯要衝，實恐人事稠。\n應接非本性，登臨未銷憂。\n谿谷無異石，塞田始微收。\n豈復慰老夫，惘然難久留。\n日色隠孤戍，烏啼滿城頭。\n中宵驅車去，飲馬寒塘流。\n磊落星月髙，蒼茫雲霧浮。\n大哉乾坤内，吾道長悠悠。\n"
  },
  {
    "id": 59757,
    "uid": "poem-25-37",
    "chapter": "卷二十五",
    "chapternum": 25,
    "charstyle": "古體詩",
    "title": "赤谷",
    "titledesc": "",
    "collection": "",
    "collectiondesc": "",
    "poemindex": 37,
    "author": "杜甫",
    "content": "天寒霜雪繁，遊子有所之。\n豈但嵗月暮，重来未有期。\n晨發赤谷亭，險艱方自兹。\n亂石無改轍，我車已載脂。\n山深苦多風，落日童稚饑。\n悄然村墟迥，煙火何由追。\n貧病轉零落，故鄉不可思。\n常恐道路死，永為髙人嗤。\n"
  },
  {
    "id": 59758,
    "uid": "poem-25-38",
    "chapter": "卷二十五",
    "chapternum": 25,
    "charstyle": "古體詩",
    "title": "鐵堂峽",
    "titledesc": "",
    "collection": "",
    "collectiondesc": "",
    "poemindex": 38,
    "author": "杜甫",
    "content": "山風吹遊子，縹緲乘險絶。\n硤形藏堂隍，壁色立積鐵。\n徑摩穹蒼蟠，石與厚地裂。\n修纖無垠竹，嵌空太始雪。\n威遲哀壑底，徒旅慘不悅。\n水寒長氷横，我馬骨正折。\n生涯抵弧矢，盜賊殊未滅。\n飄蓬踰三年，迴首肝肺熱。\n"
  },
  {
    "id": 59759,
    "uid": "poem-25-39",
    "chapter": "卷二十五",
    "chapternum": 25,
    "charstyle": "古體詩",
    "title": "鹽井",
    "titledesc": "",
    "collection": "",
    "collectiondesc": "",
    "poemindex": 39,
    "author": "杜甫",
    "content": "鹵中草木白，青者官鹽煙。\n官作既有程，煮鹽煙在川。\n汲井嵗榾榾，出車日連連。\n自公斗三百，轉致斛六千。\n君子慎止足，小人苦喧闐。\n我何良歎嗟，物理固自然。\n"
  },
  {
    "id": 59760,
    "uid": "poem-25-40",
    "chapter": "卷二十五",
    "chapternum": 25,
    "charstyle": "古體詩",
    "title": "寒硤",
    "titledesc": "",
    "collection": "",
    "collectiondesc": "",
    "poemindex": 40,
    "author": "杜甫",
    "content": "行邁日悄悄，山谷勢多端。\n雲門轉絶岸，積阻霾天寒。\n寒硤不可度，我實衣裳單。\n况當仲冬交，泝沿増波瀾。\n野人尋煙語，行子傍水餐。\n此生免荷殳，未敢辭路難。\n"
  },
  {
    "id": 59761,
    "uid": "poem-25-41",
    "chapter": "卷二十五",
    "chapternum": 25,
    "charstyle": "古體詩",
    "title": "法鏡寺",
    "titledesc": "",
    "collection": "",
    "collectiondesc": "",
    "poemindex": 41,
    "author": "杜甫",
    "content": "身危適他州，勉強終勞苦。\n神傷山行深，愁破崖寺古。\n嬋姢碧鮮淨，蕭摵寒籜聚。\n回回山根水，冉冉松上雨。\n洩雲䝉清晨，初日翳復吐。\n朱甍半光炯，戸牖粲可數。\n拄策忘前期，出蘿已亭午。\n㝠冥子規叫，微徑不復取。\n"
  },
  {
    "id": 59762,
    "uid": "poem-25-42",
    "chapter": "卷二十五",
    "chapternum": 25,
    "charstyle": "古體詩",
    "title": "青陽峽",
    "titledesc": "",
    "collection": "",
    "collectiondesc": "",
    "poemindex": 42,
    "author": "杜甫",
    "content": "塞外苦厭山，南行道彌惡。\n岡巒相經亘，雲水氣參錯。\n林迥硤角來，天窄壁面削。\n磎西五里石，奮怒向我落。\n仰看日車側，俯恐坤軸弱。\n魑魅嘯有風，霜霰浩漠漠。\n昨憶踰隴坂，髙秋視吳岳。\n東笑蓮華卑，北知崆峒薄。\n超然侔壯觀，已謂殷寥廓。\n突兀猶趁人，及兹歎冥寞。\n"
  },
  {
    "id": 59763,
    "uid": "poem-25-43",
    "chapter": "卷二十五",
    "chapternum": 25,
    "charstyle": "古體詩",
    "title": "龍門鎮",
    "titledesc": "",
    "collection": "",
    "collectiondesc": "",
    "poemindex": 43,
    "author": "杜甫",
    "content": "細泉兼輕氷，沮洳棧道濕。\n不辭辛苦行，迫此短景急。\n石門雪雲隘，古鎮峯巒集。\n旌竿暮慘澹，風水白刃澁。\n胡馬屯成臯，防虞此何及。\n嗟爾逺戍人，山寒夜中泣。\n"
  },
  {
    "id": 59764,
    "uid": "poem-25-44",
    "chapter": "卷二十五",
    "chapternum": 25,
    "charstyle": "古體詩",
    "title": "石龕",
    "titledesc": "",
    "collection": "",
    "collectiondesc": "",
    "poemindex": 44,
    "author": "杜甫",
    "content": "熊羆咆我東，虎豹號我西。\n我後鬼長嘯，我前狨又啼。\n天寒昬無日，山逺道路迷。\n驅車石龕下，仲冬見虹蜺。\n伐竹者誰子，悲歌上雲梯。\n爲官採美箭，五嵗供梁齊。\n苦云直簳盡，無以充提攜。\n奈何漁陽騎，颯颯驚蒸黎。\n"
  },
  {
    "id": 59765,
    "uid": "poem-25-45",
    "chapter": "卷二十五",
    "chapternum": 25,
    "charstyle": "古體詩",
    "title": "積草嶺",
    "titledesc": "",
    "collection": "",
    "collectiondesc": "",
    "poemindex": 45,
    "author": "杜甫",
    "content": "連峯積長陰，白日逓隠見。\n颼颼林響交，慘慘石狀變。\n山分積草嶺，路異明水縣。\n旅泊吾道窮，衰年嵗時倦。\n卜居尚百里，休駕投諸彦。\n邑有佳主人，情如已㑹面。\n来書語絶妙，逺客驚深眷。\n食蕨不願餘，茅茨眼中見。\n"
  },
  {
    "id": 59766,
    "uid": "poem-25-46",
    "chapter": "卷二十五",
    "chapternum": 25,
    "charstyle": "古體詩",
    "title": "泥功山",
    "titledesc": "",
    "collection": "",
    "collectiondesc": "",
    "poemindex": 46,
    "author": "杜甫",
    "content": "朝行青泥上，暮在青泥中。\n泥濘非一時，版築勞人功。\n不畏道途永，乃將汩沒同。\n白馬為鐵驪，小兒成老翁。\n哀猿透却墜，死鹿力所窮。\n寄語北來人，後來莫匆匆。\n"
  },
  {
    "id": 59767,
    "uid": "poem-25-47",
    "chapter": "卷二十五",
    "chapternum": 25,
    "charstyle": "古體詩",
    "title": "鳳凰臺",
    "titledesc": "",
    "collection": "",
    "collectiondesc": "",
    "poemindex": 47,
    "author": "杜甫",
    "content": "亭亭鳳凰臺，北對西康州。\n西伯今寂寞，鳳聲亦悠悠。\n山峻路絶蹤，石林氣髙浮。\n安得萬丈梯，為君上上頭。\n恐有無母雛，飢寒日啾啾。\n我能剖心出，飲啄慰孤愁。\n心以當竹實，炯然無外求。\n血以當醴泉，豈徒比清流。\n所重王者瑞，敢辭微命休。\n坐看綵翮長，舉意八極周。\n自天銜瑞圗，飛下十二樓。\n圖以奉至尊，鳳以垂鴻猷。\n再光中興業，一洗蒼生憂。\n深衷正為此，羣盜何淹留。\n"
  },
  {
    "id": 59768,
    "uid": "poem-25-48",
    "chapter": "卷二十五",
    "chapternum": 25,
    "charstyle": "古體詩",
    "title": "發同谷縣〈乾元二年十二月一日自隴右赴劒南紀行〉",
    "titledesc": "",
    "collection": "",
    "collectiondesc": "",
    "poemindex": 48,
    "author": "杜甫",
    "content": "賢有不黔突，聖有不煖席。\n况我飢愚人，焉能尚安宅。\n始來兹山中，休駕喜地僻。\n奈何迫物累，一嵗四行役。\n忡忡去絶境，杳杳更逺適。\n停驂龍潭雲，迴首白崖石。\n臨歧别數子，握手淚再滴。\n交情無舊深，窮老多慘慼。\n平生懶拙意，偶值棲遁跡。\n去住與願違，仰慙林間翮。\n"
  },
  {
    "id": 59769,
    "uid": "poem-25-49",
    "chapter": "卷二十五",
    "chapternum": 25,
    "charstyle": "古體詩",
    "title": "木皮嶺",
    "titledesc": "",
    "collection": "",
    "collectiondesc": "",
    "poemindex": 49,
    "author": "杜甫",
    "content": "首路栗亭西，尚想鳳皇村。\n季冬攜童稚，辛苦赴蜀門。\n南登木皮嶺，艱險不易論。\n汗流被我體，祈寒為之暄。\n逺岫爭輔佐，千巖自崩奔。\n始知五岳外，别有他山尊。\n仰干塞大眀，俯入裂厚坤。\n再聞虎豹鬬，屢跼風水昏。\n髙有廢閣道，摧折如短轅。\n下有冬青林，石上走長根。\n西崖特秀發，煥若靈芝繁。\n潤聚金碧氣，清無沙土痕。\n憶觀崑崙圗，目擊玄圃存。\n對此欲何適，黙傷垂老魂。\n"
  },
  {
    "id": 59770,
    "uid": "poem-25-50",
    "chapter": "卷二十五",
    "chapternum": 25,
    "charstyle": "古體詩",
    "title": "白沙渡",
    "titledesc": "",
    "collection": "",
    "collectiondesc": "",
    "poemindex": 50,
    "author": "杜甫",
    "content": "畏途隨長江，渡口下絶岸。\n差池上舟楫，杳窕入雲漢。\n天寒荒野外，日暮中流半。\n我馬向北嘶，山猿飲相喚。\n水清石礧礧，沙白灘漫漫。\n迥然洗愁辛，多病一疎散。\n髙壁抵嶔崟，洪濤越凌亂。\n臨風獨迴首，攬轡復三歎。\n"
  },
  {
    "id": 59771,
    "uid": "poem-25-51",
    "chapter": "卷二十五",
    "chapternum": 25,
    "charstyle": "古體詩",
    "title": "水㑹渡",
    "titledesc": "",
    "collection": "",
    "collectiondesc": "",
    "poemindex": 51,
    "author": "杜甫",
    "content": "山行有常程，中夜尚未安。\n微月沒已久，崖傾路何難。\n大江動我前，洶若溟渤寛。\n篙師暗理楫，歌笑輕波瀾。\n霜濃木石滑，風急手足寒。\n入舟已千憂，陟巘仍萬盤。\n迴眺積水外，始知衆星乾。\n逺遊令人瘦，衰疾慙加餐。\n"
  },
  {
    "id": 59772,
    "uid": "poem-25-52",
    "chapter": "卷二十五",
    "chapternum": 25,
    "charstyle": "古體詩",
    "title": "飛仙閣",
    "titledesc": "",
    "collection": "",
    "collectiondesc": "",
    "poemindex": 52,
    "author": "杜甫",
    "content": "土門山行窄，微徑緣秋毫。\n棧雲闌干峻，梯石結構牢。\n萬壑欹疎林，積陰帶奔濤。\n寒日外淡泊，長風中怒號。\n歇鞍在地底，始覺所歴髙。\n往來雜坐卧，人馬同疲勞。\n浮生有定分，飢飽豈可逃。\n歎息謂妻子，我何隨汝曹。\n"
  },
  {
    "id": 59773,
    "uid": "poem-25-53",
    "chapter": "卷二十五",
    "chapternum": 25,
    "charstyle": "古體詩",
    "title": "五盤",
    "titledesc": "",
    "collection": "",
    "collectiondesc": "",
    "poemindex": 53,
    "author": "杜甫",
    "content": "五盤雖云險，山色佳有餘。\n仰凌棧道細，俯映江木疎。\n地僻無網罟，水清反多魚。\n好鳥不妄飛，野人半巢居。\n喜見淳朴俗，坦然心神舒。\n東郊尚格鬬，巨猾何時除。\n故鄉有弟妹，流落隨丘墟。\n成都萬事好，豈若歸吾廬。\n"
  },
  {
    "id": 59774,
    "uid": "poem-25-54",
    "chapter": "卷二十五",
    "chapternum": 25,
    "charstyle": "古體詩",
    "title": "龍門閣",
    "titledesc": "",
    "collection": "",
    "collectiondesc": "",
    "poemindex": 54,
    "author": "杜甫",
    "content": "清江下龍門，絶壁無尺土。\n長風駕髙浪，浩浩自太古。\n危途中縈盤，仰望垂綫縷。\n滑石欹誰鑿，浮梁裊相拄。\n目眩隕雜花，頭風吹過雨。\n百年不敢料，一墜那得取。\n飽聞經瞿塘，足見度大庾。\n終身歴艱險，恐懼從此數。\n"
  },
  {
    "id": 59775,
    "uid": "poem-25-55",
    "chapter": "卷二十五",
    "chapternum": 25,
    "charstyle": "古體詩",
    "title": "石櫃閣",
    "titledesc": "",
    "collection": "",
    "collectiondesc": "",
    "poemindex": 55,
    "author": "杜甫",
    "content": "季冬日已長，山晩半天赤。\n蜀道多早花，江間饒奇石。\n石櫃曾波上，臨虚蕩髙壁。\n清暉回羣鷗，暝色帶逺客。\n羇棲負幽意，感歎向絶跡。\n信甘孱懦嬰，不獨凍餒迫。\n優游謝康樂，放浪陶彭澤。\n吾衰未自安，謝爾性所適。\n"
  },
  {
    "id": 59776,
    "uid": "poem-25-56",
    "chapter": "卷二十五",
    "chapternum": 25,
    "charstyle": "古體詩",
    "title": "桔栢渡",
    "titledesc": "",
    "collection": "",
    "collectiondesc": "",
    "poemindex": 56,
    "author": "杜甫",
    "content": "青冥寒江渡，駕竹為長橋。\n竿濕煙漠漠，江永風蕭蕭。\n連笮動嫋娜，征衣颯飄颻。\n急流鴇鷁散，絶岸黿鼉驕。\n西轅自兹異，東逝不可要。\n髙通荆門路，濶㑹滄海潮。\n孤光隠顧眄，遊子悵寂寥。\n無以洗心胸，前登但山椒。\n"
  },
  {
    "id": 59777,
    "uid": "poem-25-57",
    "chapter": "卷二十五",
    "chapternum": 25,
    "charstyle": "古體詩",
    "title": "劒門",
    "titledesc": "",
    "collection": "",
    "collectiondesc": "",
    "poemindex": 57,
    "author": "杜甫",
    "content": "惟天有設險，劒門天下壯。\n連山抱西南，石角皆北向。\n兩崖崇墉倚，刻畫城郭狀。\n一夫怒臨闗，百萬未可傍。\n珠玉走中原，岷峨氣悽愴。\n三皇五帝前，雞犬各相放。\n後王尚柔逺，職貢道已䘮。\n至今英雄人，髙視見覇王。\n并吞與割據，極力不相讓。\n吾將罪真宰，意欲鏟疊嶂。\n恐此復偶然，臨風黙惆悵。\n"
  },
  {
    "id": 59778,
    "uid": "poem-25-58",
    "chapter": "卷二十五",
    "chapternum": 25,
    "charstyle": "古體詩",
    "title": "鹿頭山",
    "titledesc": "",
    "collection": "",
    "collectiondesc": "",
    "poemindex": 58,
    "author": "杜甫",
    "content": "鹿頭何亭亭，是日慰飢渴。\n連山西南斷，俯見千里豁。\n遊子出京華，劒門不可越。\n及兹險阻盡，始喜原野濶。\n殊方昔三分，覇氣曾間發。\n天下今一家，雲端失雙闕。\n悠然想揚馬，繼起名硉兀。\n有文令人傷，何處埋爾骨。\n紆餘脂膏地，慘澹豪俠窟。\n仗鉞非老臣，宣風豈専達。\n冀公柱石姿，論道邦國活。\n斯人亦何幸，公鎮踰嵗月〈箋曰僕射裴冀公冕〉。\n"
  },
  {
    "id": 59779,
    "uid": "poem-25-59",
    "chapter": "卷二十五",
    "chapternum": 25,
    "charstyle": "古體詩",
    "title": "成都府",
    "titledesc": "",
    "collection": "",
    "collectiondesc": "",
    "poemindex": 59,
    "author": "杜甫",
    "content": "翳翳桑榆日，照我征衣裳。\n我行山川異，忽在天一方。\n但逢新人民，未卜見故鄉。\n大江東流去，遊子去日長。\n曽城填華屋，季冬樹木蒼。\n喧然名都㑹，吹簫間笙簧。\n信美無與適，側身望川梁。\n鳥雀夜各歸，中原杳茫茫。\n初月出不髙，衆星尚爭光。\n自古有羇旅，我何苦哀傷。\n"
  },
  {
    "id": 59780,
    "uid": "poem-25-60",
    "chapter": "卷二十五",
    "chapternum": 25,
    "charstyle": "古體詩",
    "title": "贈蜀僧閭丘師兄〈太常博士均之孫〉",
    "titledesc": "",
    "collection": "",
    "collectiondesc": "",
    "poemindex": 60,
    "author": "杜甫",
    "content": "大師銅梁秀，籍籍名家孫。\n嗚呼先博士，炳靈精氣奔。\n惟昔武皇后，臨軒御乾坤。\n多士盡儒冠，墨客藹雲屯。\n當時上紫殿，不獨卿相尊。\n世傳閭丘筆，峻絶踰崑崙。\n鳳藏丹霄暮，龍去白水渾。\n青熒雪嶺東，碑碣舊製存。\n斯文散都邑，髙價越璵璠。\n晩看作者意，妙絶與誰論。\n吾祖詩冠古，同年䝉主恩。\n豫章夾日月，嵗久空深根。\n小子思疎濶，豈能達詞門。\n窮愁一揮淚，相遇即諸昆。\n我住錦官城，兄居祇樹園。\n地近慰旅愁，往來當丘樊。\n天涯歇滯雨，粳稻卧不翻。\n漂然薄遊倦，始與道侣敦。\n景晏步脩廊，而無車馬喧。\n夜䦨接軟語，落月如金盆。\n漠漠世界黑，驅驅爭奪繁。\n惟有摩尼珠，可照濁水源。\n"
  },
  {
    "id": 59781,
    "uid": "poem-25-61",
    "chapter": "卷二十五",
    "chapternum": 25,
    "charstyle": "古體詩",
    "title": "泛溪",
    "titledesc": "",
    "collection": "",
    "collectiondesc": "",
    "poemindex": 61,
    "author": "杜甫",
    "content": "落景下髙堂，進舟泛迴溪。\n誰家築居小，未盡喬木西。\n逺郊信荒僻，秋色有餘凄。\n練練峯上雪，纖纖雲表霓。\n童戲左右岸，罟弋畢提攜。\n翻倒芰荷亂，指揮逕路迷。\n得魚已割鱗，採藕不洗泥。\n人情逐鮮美，物賤事已暌。\n吾村靄暝姿，異舎雞亦棲。\n蕭條欲何適，出處庶可齊。\n衣上見新月，霜中登故畦。\n濁醪自初熟，東城多鼔鼙。\n"
  },
  {
    "id": 59782,
    "uid": "poem-25-62",
    "chapter": "卷二十五",
    "chapternum": 25,
    "charstyle": "古體詩",
    "title": "病柏",
    "titledesc": "",
    "collection": "",
    "collectiondesc": "",
    "poemindex": 62,
    "author": "杜甫",
    "content": "有柏生崇岡，童童狀車盖。\n偃蹙龍虎姿，主當風雲㑹。\n神明依正直，故老多再拜。\n豈知千年根，中路顔色壞。\n出非不得地，蟠據亦髙大。\n嵗寒忽無憑，日夜柯葉改。\n丹鳳領九雛，哀鳴翔其外。\n鴟鴞志意滿，養子穿穴内。\n客從何鄉来，佇立久吁怪。\n靜求元精理，浩蕩難倚賴。\n"
  },
  {
    "id": 59783,
    "uid": "poem-25-63",
    "chapter": "卷二十五",
    "chapternum": 25,
    "charstyle": "古體詩",
    "title": "病橘",
    "titledesc": "",
    "collection": "",
    "collectiondesc": "",
    "poemindex": 63,
    "author": "杜甫",
    "content": "羣橘少生意，雖多亦奚為。\n惜哉結實小，酸澁如棠梨。\n剖之盡蠧蟲，采掇爽其宜。\n紛然不適口，豈止存其皮。\n蕭蕭半死葉，未忍别故枝。\n玄冬霜雪積，况乃迴風吹。\n嘗聞蓬萊殿，羅列瀟湘姿。\n此物嵗不稔，玉食失光輝。\n冦盜尚憑陵，當君減膳時。\n汝病是天意，吾敢罪有司。\n憶昔南海使，奔騰獻荔支。\n百馬死山谷，到今耆舊悲。\n"
  },
  {
    "id": 59784,
    "uid": "poem-25-64",
    "chapter": "卷二十五",
    "chapternum": 25,
    "charstyle": "古體詩",
    "title": "枯㯶",
    "titledesc": "",
    "collection": "",
    "collectiondesc": "",
    "poemindex": 64,
    "author": "杜甫",
    "content": "蜀門多㯶櫚，髙者十八九。\n其皮割剝甚，雖衆亦易朽。\n徙布如雲葉，青黄嵗寒後。\n交横集斧斤，凋䘮先蒲栁。\n傷時苦軍乏，一物官盡取。\n嗟爾江漢人，生成復何有。\n有同枯㯶木，使我沈歎久。\n死者即已休，生者何自守。\n啾啾黃雀啅，側見寒蓬走。\n念爾形影乾，摧殘沒藜莠。\n"
  },
  {
    "id": 59785,
    "uid": "poem-25-65",
    "chapter": "卷二十五",
    "chapternum": 25,
    "charstyle": "古體詩",
    "title": "枯柟",
    "titledesc": "",
    "collection": "",
    "collectiondesc": "",
    "poemindex": 65,
    "author": "杜甫",
    "content": "楩柟枯崢嶸，鄉黨皆莫記。\n不知幾百嵗，慘慘無生意。\n上枝摩皇天，下根蟠厚地。\n巨圍雷霆坼，萬孔蟲蟻萃。\n凍雨落流膠，衝風奪佳氣。\n白鵠遂不来，天雞為愁思。\n猶含棟樑具，無復霄漢志。\n良工古昔少，識者出涕淚。\n種榆水中央，成長何容易。\n截承金露盤，裊裊不自畏。\n"
  },
  {
    "id": 59786,
    "uid": "poem-25-66",
    "chapter": "卷二十五",
    "chapternum": 25,
    "charstyle": "古體詩",
    "title": "戲贈友",
    "titledesc": "",
    "collection": "",
    "collectiondesc": "",
    "poemindex": 66,
    "author": "杜甫",
    "content": "元年建巳月，郎有焦校書。\n自誇足膂力，能騎生馬駒。\n一朝被馬踏，脣裂板齒無。\n壯心不肯已，欲得東擒胡。\n"
  },
  {
    "id": 59787,
    "uid": "poem-25-67",
    "chapter": "卷二十五",
    "chapternum": 25,
    "charstyle": "古體詩",
    "title": "戲贈友",
    "titledesc": "",
    "collection": "",
    "collectiondesc": "",
    "poemindex": 67,
    "author": "杜甫",
    "content": "元年建巳月，官有王司直。\n馬驚折左臂，骨折面如墨。\n駑駘漫深泥，何不避雨色。\n勸君休歎恨，未必不為福〈箋曰是月代宗改元復以建已月為四月詩云元年建巳月記其初也〉。\n"
  },
  {
    "id": 59788,
    "uid": "poem-25-68",
    "chapter": "卷二十五",
    "chapternum": 25,
    "charstyle": "古體詩",
    "title": "遭田父泥飲美嚴中丞",
    "titledesc": "",
    "collection": "",
    "collectiondesc": "",
    "poemindex": 68,
    "author": "杜甫",
    "content": "步屧隨春風，村村自花栁。\n田翁逼社日，邀我嘗春酒。\n酒酣誇新尹，畜眼未見有。\n迴頭指大男，渠是弓弩手。\n名在飛騎籍，長畨嵗時久。\n前日放營農，辛苦救衰朽。\n差科死則已，誓不舉家走。\n今年大作社，拾遺能住否。\n叫婦開大瓶，盆中為吾取。\n感此氣揚揚，須知風化首。\n語多雖雜亂，說尹終在口。\n朝来偶然出，自卯將及酉。\n久客惜人情，如何拒鄰叟。\n髙聲索果栗，欲起時被肘。\n指揮過無禮，未覺村野醜。\n月出遮我留，仍嗔問升斗。\n"
  },
  {
    "id": 59789,
    "uid": "poem-25-69",
    "chapter": "卷二十五",
    "chapternum": 25,
    "charstyle": "古體詩",
    "title": "冬到金華山觀因得故拾遺陳公學堂遺跡",
    "titledesc": "",
    "collection": "",
    "collectiondesc": "",
    "poemindex": 69,
    "author": "杜甫",
    "content": "涪右衆山内，金華紫崔嵬。\n上有蔚藍天，垂光抱瓊臺。\n繫舟接絶壁，杖策窮縈回。\n四顧俯層巔，淡然川谷開。\n雪嶺日色死，霜鴻有餘哀。\n焚香玉女跪，霧裏仙人来。\n陳公讀書堂，石柱仄青苔。\n悲風為我起，激烈傷雄才。\n"
  },
  {
    "id": 59790,
    "uid": "poem-25-70",
    "chapter": "卷二十五",
    "chapternum": 25,
    "charstyle": "古體詩",
    "title": "謁文公上方",
    "titledesc": "",
    "collection": "",
    "collectiondesc": "",
    "poemindex": 70,
    "author": "杜甫",
    "content": "野寺隠喬木山僧髙下居石門日色異絳氣横扶疎窈窕入風磴長蘿紛卷舒庭前猛虎卧遂得文公廬俯視萬家邑煙塵對階除吾師雨花外不下十年餘長者自布金禪龕只晏如大珠脫玷翳白月當空虚甫也南北人蕪蔓少耘鋤久遭詩酒汚何事忝簪裾王侯與螻蟻同盡隨丘墟願聞第一義迴向心地初金箆刮眼膜價重百車渠無生有汲引兹理儻吹嘘"
  },
  {
    "id": 59791,
    "uid": "poem-25-71",
    "chapter": "卷二十五",
    "chapternum": 25,
    "charstyle": "古體詩",
    "title": "奉贈射洪李四丈",
    "titledesc": "",
    "collection": "",
    "collectiondesc": "",
    "poemindex": 71,
    "author": "杜甫",
    "content": "丈人屋上烏，人好烏亦好。\n人生意氣豁，不在相逢早。\n南京亂初定，所向色枯槁。\n遊子無根株，茅齋付秋草。\n東征下月峽，挂席窮海島。\n萬里須十金，妻孥未相保。\n蒼茫風塵際，蹭蹬騏驎老。\n志士懷感傷，心胸已傾倒。\n"
  },
  {
    "id": 59792,
    "uid": "poem-25-72",
    "chapter": "卷二十五",
    "chapternum": 25,
    "charstyle": "古體詩",
    "title": "早發射洪縣南途中作",
    "titledesc": "",
    "collection": "",
    "collectiondesc": "",
    "poemindex": 72,
    "author": "杜甫",
    "content": "將老憂貧窶，筋力豈能及。\n征途乃侵星，得使諸病入。\n鄙人寡道氣，在困無獨立。\n俶裝逐徒旅，達曙凌險澁。\n寒日出霧遲，清江轉山急。\n僕夫行不進，駑馬若維縶。\n汀洲稍疎散，風景開怏悒。\n空慰所尚懷，終非曩遊集。\n衰顔偶一破，勝事難屢挹。\n茫然阮籍途，更灑楊朱泣。\n"
  },
  {
    "id": 59793,
    "uid": "poem-25-73",
    "chapter": "卷二十五",
    "chapternum": 25,
    "charstyle": "古體詩",
    "title": "通泉驛南去通泉縣十五里山水作",
    "titledesc": "",
    "collection": "",
    "collectiondesc": "",
    "poemindex": 73,
    "author": "杜甫",
    "content": "溪行衣自濕，亭午氣始散。\n冬温蚊蚋集，人逺鳬鴨亂。\n登頓生曾陰，欹傾出髙岸。\n驛樓衰栁側，縣郭輕煙畔。\n一川何綺麗，盡目窮壯觀。\n山色逺寂寞，江光夕滋漫。\n傷時愧孔父，去國同王粲。\n我生苦飄零，所歴有嗟歎。\n"
  },
  {
    "id": 59794,
    "uid": "poem-25-74",
    "chapter": "卷二十五",
    "chapternum": 25,
    "charstyle": "古體詩",
    "title": "觀薛稷少保書畫壁",
    "titledesc": "",
    "collection": "",
    "collectiondesc": "",
    "poemindex": 74,
    "author": "杜甫",
    "content": "少保有古風，得之陜郊篇。\n惜哉功名忤，但見書畫傳。\n我游梓州東，遺跡涪江邊。\n畫藏青蓮界，書入金牓懸。\n仰看垂露姿，不崩亦不騫。\n鬱鬱三大字，蛟龍岌相纒。\n又揮西方變，發地扶屋椽。\n慘淡壁飛動，到今色未填。\n此行叠壯觀，郭薛俱才賢。\n不知百載後，誰復来通泉。\n"
  },
  {
    "id": 59795,
    "uid": "poem-25-75",
    "chapter": "卷二十五",
    "chapternum": 25,
    "charstyle": "古體詩",
    "title": "通泉縣署屋壁後薛少保畫鶴",
    "titledesc": "",
    "collection": "",
    "collectiondesc": "",
    "poemindex": 75,
    "author": "杜甫",
    "content": "薛公十一鶴，皆寫青田真。\n畫色久欲盡，蒼然猶出塵。\n低昂各有意，磊落如長人。\n佳此志氣逺，豈惟粉墨新。\n萬里不以力，羣遊森㑹神。\n威遲白鳳態，非是倉鶊鄰。\n髙堂未傾覆，常得慰嘉賓。\n曝露牆壁外，終嗟風雨頻。\n赤霄有真骨，恥飲洿池津。\n㝠冥任所往，脱畧誰能馴。\n"
  },
  {
    "id": 59796,
    "uid": "poem-25-76",
    "chapter": "卷二十五",
    "chapternum": 25,
    "charstyle": "古體詩",
    "title": "將適吴楚留别章使君留後兼幕府諸公得柳字",
    "titledesc": "",
    "collection": "",
    "collectiondesc": "",
    "poemindex": 76,
    "author": "杜甫",
    "content": "我來入蜀門，嵗月亦巳久。\n豈惟長兒童，自覺成老醜。\n常恐性坦率，失身爲杯酒。\n近辭痛飲徒，折節萬夫後。\n昔如縱壑魚，今如䘮家狗。\n旣無遊方戀，行止復何有。\n相逢半新故，取别隨薄厚。\n不意青草湖，扁舟落吾手。\n眷眷章梓州，開筵俯髙柳。\n樓前出騎馬，帳下羅賔友。\n健兒簸紅旗，此樂或難朽。\n日車隠崑崙，鳥雀噪戸牖。\n波濤未足畏，三峽徒雷吼。\n所憂盜賊多，重見衣冠走。\n中原消息斷，黄屋今安否。\n終作適荆蠻，安排用莊叟。\n随雲拜東皇，挂席上南斗。\n有使即寄書，無使長迴首。\n"
  },
  {
    "id": 59797,
    "uid": "poem-25-77",
    "chapter": "卷二十五",
    "chapternum": 25,
    "charstyle": "古體詩",
    "title": "山寺",
    "titledesc": "",
    "collection": "",
    "collectiondesc": "",
    "poemindex": 77,
    "author": "杜甫",
    "content": "野寺根石壁，諸龕遍崔嵬。\n前佛不復辨，百身一莓苔。\n雖有古殿存，世尊亦塵埃。\n如聞龍象泣，足令信者哀。\n使君騎紫馬，捧擁從西來。\n樹羽靜千里，臨江久徘徊。\n山僧衣藍縷，告訴棟梁摧。\n公為顧賔徒，咄嗟檀施開。\n吾知多羅樹，却倚蓮花臺。\n諸天必歡喜，鬼物無嫌猜。\n以兹撫士卒，孰曰非周才。\n窮子失淨處，髙人憂禍胎。\n嵗晏風破肉，荒林寒可迴。\n思量入道苦，自哂同嬰孩。\n"
  },
  {
    "id": 59798,
    "uid": "poem-25-78",
    "chapter": "卷二十五",
    "chapternum": 25,
    "charstyle": "古體詩",
    "title": "寄題江外草堂〈梓州作寄成都故居〉",
    "titledesc": "",
    "collection": "",
    "collectiondesc": "",
    "poemindex": 78,
    "author": "杜甫",
    "content": "我生性放誕，雅欲逃自然。\n嗜酒愛風竹，卜居必林泉。\n遭亂到蜀江，卧疴遣所便。\n誅茅初一畆，廣地方連延。\n經營上元始，斷手寳應年。\n敢謀土木麗，自覺面勢堅。\n臺亭隨髙下，敞豁當清川。\n惟有㑹心侣，數能同釣船。\n干戈未偃息，安得酣歌眠。\n蛟龍無定窟，黄鵠摩蒼天。\n古來達士志，寧受外物牽。\n顧惟魯鈍姿，豈識悔吝先。\n偶攜老妻去，慘澹凌風煙。\n事跡無固必，幽貞媿雙全。\n尚念四小松，蔓草易拘纒。\n霜骨不甚長，永為鄰里憐。\n"
  },
  {
    "id": 59799,
    "uid": "poem-25-79",
    "chapter": "卷二十五",
    "chapternum": 25,
    "charstyle": "古體詩",
    "title": "南池",
    "titledesc": "",
    "collection": "",
    "collectiondesc": "",
    "poemindex": 79,
    "author": "杜甫",
    "content": "崢嶸巴閬間，所向盡山谷。\n安知有蒼池，萬頃浸坤軸。\n呀然閬城南，枕帶巴江腹。\n芰荷入異縣，粳稻共比屋。\n皇天不無意，美利戒止足。\n髙田失西成，此物頗豐熟。\n清源多衆魚，逺岸富喬木。\n獨嘆楓香林，春時好顔色。\n南有漢王祠，終朝走巫祝。\n歌舞散靈衣，荒哉舊風俗。\n髙皇亦明王，魂魄猶正直。\n不應空陂上，縹緲親酒食。\n淫祀自古昔，非唯一川瀆。\n干戈浩茫茫，地僻傷極目。\n平生江海興，遭亂身局促。\n駐馬問漁舟，躊躇慰羈束。\n"
  },
  {
    "id": 59800,
    "uid": "poem-25-80",
    "chapter": "卷二十五",
    "chapternum": 25,
    "charstyle": "古體詩",
    "title": "别唐十五誡因寄禮部賈侍郎",
    "titledesc": "",
    "collection": "",
    "collectiondesc": "",
    "poemindex": 80,
    "author": "杜甫",
    "content": "九載一相逢，百年能幾何。\n復為萬里别，送子山之阿。\n白鶴乆同林，潛魚本同河。\n未知棲集期，衰老強髙歌。\n歌罷兩悽惻，六龍忽蹉跎。\n相視髪皓白，况難駐羲和。\n胡星墜燕地，漢將仍横戈。\n蕭條四海内，人少豺虎多。\n少人慎莫投，多虎信所過。\n飢有易子食，獸猶畏虞羅。\n子負經濟才，天門鬱嵯峨。\n飄颻適東周，来往若崩波。\n南宫吾故人，白馬金盤陁。\n雄筆映千古，見賢心靡他。\n念子善師事，嵗寒守舊柯。\n為吾謝賈公，病肺卧江沱。\n"
  },
  {
    "id": 59801,
    "uid": "poem-25-81",
    "chapter": "卷二十五",
    "chapternum": 25,
    "charstyle": "古體詩",
    "title": "草堂",
    "titledesc": "",
    "collection": "",
    "collectiondesc": "",
    "poemindex": 81,
    "author": "杜甫",
    "content": "昔我去草堂，蠻夷塞成都。\n今我歸草堂，成都適無虞。\n請陳初亂時，反覆乃須㬰。\n大將赴朝廷，羣小起異圗。\n中宵斬白馬，盟歃氣已麤。\n西取邛南兵，北斷劒閣隅。\n布衣數十人，亦擁專城居。\n其勢不兩大，始聞蕃漢殊。\n西卒却倒戈，賊臣互相誅。\n焉知肘腋禍，自及梟獍徒。\n義士皆痛憤，紀綱亂相踰。\n一國實三公，萬人欲為魚。\n唱和作威福，孰肯辨無辜。\n眼前列杻械，背後吹笙竽。\n談笑行殺戮，濺血滿長衢。\n到今用鉞地，風雨聞號呼。\n鬼妾與鬼馬，色悲充爾娱。\n國家法令在，此又足驚吁。\n賤子且奔走，三年望東吳。\n弧矢暗江海，難為遊五湖。\n不忍竟舎此，復來薙榛蕪。\n入門四松在，步屧萬竹疎。\n舊犬喜我歸，低徊入衣裾。\n鄰舍喜我歸，沽酒攜葫蘆。\n大官喜我来，遣騎問所須。\n城郭喜我來，賓客隘村墟。\n天下尚未寧，健兒勝腐儒。\n飄颻風塵際，何地置老夫。\n於時見疣贅，骨髓幸未枯。\n飲啄媿殘生，食薇不敢餘〈寳應元年四月嚴武入朝七月劒南西川節度徐知道反八月伏誅公攜家避亂梓州廣徳二年武鎮劍南公還成都草堂此詩云大將赴朝廷羣小起異圗謂武入朝而知道反也北斷劍閣隅謂知道以兵守要害武不得出也賊臣互相誅謂知道為其下李忠厚所殺也〉。\n"
  },
  {
    "id": 59802,
    "uid": "poem-25-82",
    "chapter": "卷二十五",
    "chapternum": 25,
    "charstyle": "古體詩",
    "title": "四松",
    "titledesc": "",
    "collection": "",
    "collectiondesc": "",
    "poemindex": 82,
    "author": "杜甫",
    "content": "四松初移時，大抵三尺強。\n别来忽三載，離立如人長。\n㑹看根不拔，莫計枝凋傷。\n幽色幸秀發，疎柯亦昻藏。\n所插小藩籬，本亦有隄防。\n終然掁撥損，得恡千葉黃。\n敢為故林主，黎庶猶未康。\n避賊今始歸，春草滿空堂。\n覽物嘆衰謝，及兹慰凄凉。\n清風為我起，灑面若微霜。\n足以送老姿，聊待偃蓋張。\n我生無根帶，配爾亦茫茫。\n有情且賦詩，事跡可兩忘。\n勿矜千載後，慘澹蟠穹蒼。\n"
  },
  {
    "id": 59803,
    "uid": "poem-25-83",
    "chapter": "卷二十五",
    "chapternum": 25,
    "charstyle": "古體詩",
    "title": "水檻",
    "titledesc": "",
    "collection": "",
    "collectiondesc": "",
    "poemindex": 83,
    "author": "杜甫",
    "content": "蒼江多風飇，雲雨晝夜飛。\n茅軒駕巨浪，馬得不低垂。\n遊子久在外，門户無人持。\n髙岸尚如谷，何傷浮柱欹。\n扶顛有勸誡，恐貽識者嗤。\n旣殊大厦傾，可以一木支。\n臨川視萬里，何必欄檻為。\n人生感故物，慷慨有餘悲。\n"
  },
  {
    "id": 59804,
    "uid": "poem-25-84",
    "chapter": "卷二十五",
    "chapternum": 25,
    "charstyle": "古體詩",
    "title": "破船",
    "titledesc": "",
    "collection": "",
    "collectiondesc": "",
    "poemindex": 84,
    "author": "杜甫",
    "content": "平生江海心，宿昔具扁舟。\n豈惟青溪上，日傍柴門遊。\n蒼皇避亂兵，緬邈懷舊丘。\n鄰人亦已非，野竹獨脩脩。\n船舷不重扣，埋没已經秋。\n仰看西飛翼，下愧東逝流。\n故者或可掘，新者亦易求。\n所悲數奔竄，白屋難久留。\n"
  },
  {
    "id": 59805,
    "uid": "poem-25-85",
    "chapter": "卷二十五",
    "chapternum": 25,
    "charstyle": "古體詩",
    "title": "營屋",
    "titledesc": "",
    "collection": "",
    "collectiondesc": "",
    "poemindex": 85,
    "author": "杜甫",
    "content": "我有陰江竹，能令朱夏寒。\n陰通積水内，髙入浮雲端。\n甚疑鬼物憑，不顧剪伐殘。\n東偏若面勢，戸牖永可安。\n愛惜已六載，兹晨去千竿。\n蕭蕭見白日，洶洶開奔湍。\n度堂匪華麗，養拙異考槃。\n草茅雖薙葺，衰疾方少寛。\n洗然順所適，此足代加餐。\n寂無斤斧響，庶遂憇息歡。\n"
  },
  {
    "id": 59806,
    "uid": "poem-25-86",
    "chapter": "卷二十五",
    "chapternum": 25,
    "charstyle": "古體詩",
    "title": "除草",
    "titledesc": "",
    "collection": "",
    "collectiondesc": "",
    "poemindex": 86,
    "author": "杜甫",
    "content": "草有害於人，曾何生阻脩。\n其毒甚蜂蠆，其多彌道周。\n清晨步前林，江色未散憂。\n芒刺在我眼，焉能待髙秋。\n霜露一霑凝，蕙葉亦難留。\n荷鋤先童稚，日入仍討求。\n轉致水中央，豈無雙釣舟。\n頑根易滋蔓，敢使依舊丘。\n自兹藩籬曠，更覺松竹幽。\n芟夷不可闕，疾惡信如讐。\n"
  },
  {
    "id": 59807,
    "uid": "poem-25-87",
    "chapter": "卷二十五",
    "chapternum": 25,
    "charstyle": "古體詩",
    "title": "太子張舍人遺織成褥段",
    "titledesc": "",
    "collection": "",
    "collectiondesc": "",
    "poemindex": 87,
    "author": "杜甫",
    "content": "客從西北来，遺我翠織成。\n開緘風濤湧，中有掉尾鯨。\n逶迤羅水族，瑣細不足名。\n客云充君褥，承君終宴榮。\n空堂魑魅走，髙枕形神清。\n領客珍重意，顧我非公卿。\n留之懼不祥，施之混柴荆。\n服餙定尊卑，大哉萬古程。\n今我一賤老，裋褐更無營。\n煌煌珠宫物，寢處禍所嬰。\n歎息當路子，干戈尚縱橫。\n掌握有權柄，衣馬自肥輕。\n李鼎死岐陽，實以驕貴盈。\n来瑱賜自盡，氣豪直阻兵。\n皆聞黃金多，坐見悔吝生。\n奈何田舍翁，受此厚貺情。\n錦鯨卷還客，始覺心和平。\n振我麤席塵，愧客茹藜羮〈箋曰史稱嚴武累年在蜀肆志逞欲恣行猛政窮極奢靡賞賜無度公在武幕下此詩特借以諷諭朋友責善之道也不然辭一織成之遺而侈談殺身自盡之禍不疾而呻豈詩人之意乎草堂詩箋次於廣徳二年在嚴鄭公幕中之作從之〉。\n"
  },
  {
    "id": 59808,
    "uid": "poem-25-88",
    "chapter": "卷二十五",
    "chapternum": 25,
    "charstyle": "古體詩",
    "title": "杜鵑〈居雲安及夔州作〉",
    "titledesc": "",
    "collection": "",
    "collectiondesc": "",
    "poemindex": 88,
    "author": "杜甫",
    "content": "西川有杜鵑，東川無杜䳌。\n涪萬無杜䳌，雲安有杜䳌。\n我昔遊錦城，結廬錦水邊。\n有竹一頃餘，喬木上參天。\n杜䳌暮春至，哀哀叫其間。\n我見常再拜，重是古帝魂。\n生子百鳥巢，百鳥不敢嗔。\n仍為餧其子，禮若奉至尊。\n鴻雁及羔羊，有禮太古前。\n行飛與跪乳，識序又知恩。\n聖賢古法則，付與後世傳。\n君看禽鳥情，猶解事杜䳌。\n今忽暮春間，值我病經年。\n身病不能拜，淚下如迸泉。\n"
  },
  {
    "id": 59809,
    "uid": "poem-25-89",
    "chapter": "卷二十五",
    "chapternum": 25,
    "charstyle": "古體詩",
    "title": "客居",
    "titledesc": "",
    "collection": "",
    "collectiondesc": "",
    "poemindex": 89,
    "author": "杜甫",
    "content": "客居所居堂，前江後山根。\n下塹萬尋岸，蒼濤鬱飛翻。\n葱青衆木梢，邪豎雜石痕。\n子規晝夜啼，壯士斂精魂。\n峽開四千里，水合數百源。\n人虎相半居，相傷終兩存。\n蜀麻久不来，吳鹽擁荆門。\n西南失大將，商旅自星奔。\n今又降元戎，已聞動行軒。\n舟子候利涉，亦憑節制尊。\n我在路中央，生理不得論。\n卧愁病脚廢，徐步視小園。\n短畦帶碧草，悵望思王孫。\n鳳随其皇去，籬雀暮喧繁。\n覽物想故國，十年别荒村。\n日暮歸幾翼，北林空自昏。\n安得覆八溟，為君洗乾坤。\n稷契易為力，犬戎何足吞。\n儒生老無成，臣子憂四番。\n箧中有舊筆，情至時復援。\n"
  },
  {
    "id": 59810,
    "uid": "poem-25-90",
    "chapter": "卷二十五",
    "chapternum": 25,
    "charstyle": "古體詩",
    "title": "客堂",
    "titledesc": "",
    "collection": "",
    "collectiondesc": "",
    "poemindex": 90,
    "author": "杜甫",
    "content": "憶昨離少城，而今異楚蜀。\n舍舟復深山，窅窕一林麓。\n棲泊雲安縣，消中内相毒。\n舊疾甘載来，衰年得無足。\n死為殊方鬼，頭白免短促。\n老馬終望雲，南雁意在北。\n别家長兒女，欲起慚筋力。\n客堂叙節改，具物對羈束。\n石暄蕨芽紫，渚秀蘆筍綠。\n巴鸎紛未稀，徼麥早向熟。\n悠悠日動江，漠漠春辭木。\n臺郎選才俊，自顧亦已極。\n前輩聲名人，埋没何所得。\n居然綰章紱，受性本幽獨。\n平生憇息地，必種數竿竹。\n事業只濁醪，營葺但草屋。\n上公有記者，累奏資薄祿。\n主憂豈濟時，身逺彌曠職。\n循文廟算正，獻可天衢直。\n尚想趨朝廷，毫髪裨社稷。\n形骸今若是，進退委行色。\n"
  }
]