{
	"岑參": {
		"author": "岑參",
		"authordesc": "參南陽人文本之後天寶中進士歴安西闗西節度判官試大理評事攝監察御史杜甫薦之轉左補闕起居郎累遷侍御史出為嘉州刺史杜子美嘗薦參於朝表云參識度清逺議論雅正佳名早上時輩所仰又詩云岑參多新詩性亦嗜醇醪又云髙岑殊緩步謝鮑得同行蓋岑與子美非薄交也其詩實為少陵所稱許\n京兆杜確序畧云南陽岑公早歲孤貧能自砥礪徧覽史籍尤工綴文屬辭尚清用志尚切其有所得多入佳境迥拔孤秀出於常情毎一篇絶筆則人人傳寫雖閭里士庶戎夷蠻貊莫不吟習焉後之詞人有所觀覽亦猶聆廣樂者識清商之音遊名山者仰翠微之色足以瑩徹心府發揮髙致\n殷璠云參詩語奇體俊意亦造奇至如長風吹白茅野火燒枯桑可謂逸才又山風吹空林颯颯如有人宜稱幽𦤺也"
	}
}