[{"author":"王建","charstyle":"古體詩","id":13606,"chapter":"卷五十五","chapternum":55,"title":"元日早朝","titledesc":"","content":"大國禮樂備萬邦朝元正東方色未動冠劒門已盈帝居在蓬萊肅肅鐘漏清將軍領羽林持㦸廵宫城翠華皆宿陳雪仗羅天兵庭燎逺煌煌旗上日月明聖人龍虎衣寢殿開璇扃龍樓横紫烟宮女天中行六蕃陪位次衣服各異形舉頭看玉牌不識宮殿名左右雉扇開蹈舞紛滿庭朝衣帯金玉珊珊相觸聲泰階備雅樂九奏鸞鳳鳴徘徊慶雲中竽磬寒錚錚三公再獻夀上帝錫永貞天明告四方羣后保太平","collection":"","collectiondesc":"","poemindex":1},{"author":"王建","charstyle":"古體詩","id":13607,"chapter":"卷五十五","chapternum":55,"title":"早發金堤驛","titledesc":"","content":"蟲聲四野合月色滿城白家家閉户眠行人發孤驛離家尚苦熱衣服唯輕綌時節忽復遷秋風徹經脈人睡落塹轍馬驚入蘆荻慰逺時問程驚昬忽揺䇿從軍豈云樂憂患長縈積唯願在家貧團圓過朝夕","collection":"","collectiondesc":"","poemindex":2},{"author":"王建","charstyle":"古體詩","id":13608,"chapter":"卷五十五","chapternum":55,"title":"七泉寺上方","titledesc":"","content":"長年好名山本性今得從回首塵蹟遥稍見麋鹿踪老僧雲中居石門青重重隂泉養成龜古壁飛却龍掃石禮新經懸幡上高峰日夕猿鳥合覔食聽山鐘將火㝷逺泉煑茶傍寒松晩隨収藥人便宿南澗中晨起衝路行濕花枝茸茸歸依向禪師願作香火翁","collection":"","collectiondesc":"","poemindex":3},{"author":"王建","charstyle":"古體詩","id":13609,"chapter":"卷五十五","chapternum":55,"title":"温門山","titledesc":"","content":"早入温門山羣峰亂如㦸崩崖欲相觸呀豁斷行跡脫屐㝷淺流定足畏欹石路盡十里溪地多千嵗栢洞門晝隂黑深處惟石壁似見丹砂光亦聞鍾乳滴靈池出山底沸水衝地脈暖氣成温烟濛濛窗中白隨僧入古寺便是雲外客月出天氣涼夜鐘山寂寂","collection":"","collectiondesc":"","poemindex":4},{"author":"王建","charstyle":"古體詩","id":13610,"chapter":"卷五十五","chapternum":55,"title":"將歸故山留别杜侍御","titledesc":"","content":"有川不得渉有路不得行沈沈百憂中一日如一生錯來干諸侯石田廢春耕虎㦸衞重門何因達中誠日月俱照耀山川異隂晴如何百里間開目不見明我今歸故山誓與草木并願君去丘坂長使道路平","collection":"","collectiondesc":"","poemindex":5},{"author":"王建","charstyle":"古體詩","id":13611,"chapter":"卷五十五","chapternum":55,"title":"送張籍歸江東","titledesc":"","content":"清泉澣塵錙靈藥釋昬狂君詩發大雅正氣回我腸復令五彩姿潔白歸天常昔嵗同講道青襟在師傍出處兩相因如彼衣與裳行行成歸計離我適咸陽失意未還家馬蹄盡四方訪餘咏新文不倦道路長僮僕懐昔念亦如還故鄉相親惜晝夜寢息不異床猶將在逺道忽忽起思量黄金未為罍無以挹酒漿所念俱貧賤安得相發揚廻車逺歸省舊宅江南廂歸鄉非得意但貴情義彰五月天氣熱波濤毒於湯慎勿多飲酒藥膳願自强","collection":"","collectiondesc":"","poemindex":6},{"author":"王建","charstyle":"古體詩","id":13612,"chapter":"卷五十五","chapternum":55,"title":"送韋處士老舅","titledesc":"","content":"憶昨癡小年不知有經籍常隨童子遊多向外家劇偷花入鄰里弄筆書墻壁照水學梳頭應門未穿幘人前賞文性梨栗䝉不惜賦字咏新泉探題得幽石自從出闗輔三十年作客風雨一飄颻親情多阻隔如何二千里塵土驅蹇瘠良久陳苦辛從頭嘆衰白既來今又去暫笑還成戚落日動征車春風卷離席雲臺觀西路華嶽祠前栢㑹得過帝鄉重㝷舊行蹟","collection":"","collectiondesc":"","poemindex":7},{"author":"王建","charstyle":"古體詩","id":13613,"chapter":"卷五十五","chapternum":55,"title":"送人","titledesc":"","content":"白日向天没黄河復東流人生足著地寧免四方游我行無返顧况子勿回頭當湏向前去何用起離憂但恐無廣路平地作山丘令我車與馬欲疾反停留蜀客多積貨邊人易封侯男兒戀家鄉歡樂為仇讐丁寧相勸勉苦口幸無尤對靣無相成不如豺虎儔彼逺不寄書此寒莫寄裘與君俱絶蹟兩念無因由","collection":"","collectiondesc":"","poemindex":8},{"author":"王建","charstyle":"古體詩","id":13614,"chapter":"卷五十五","chapternum":55,"title":"白紵歌二首","titledesc":"","content":"天河漫漫北斗燦宮中烏啼知夜半新縫白紵舞衣成來遲邀得呉王迎低鬟轉靣掩雙袖玉釵浮動秋風生酒多夜長夜不曉月明燈光兩相照後庭歌聲更窈窕館娃宮中春日暮荔枝木𤓰花滿樹城頭烏棲休擊鼔青娥彈瑟白紵舞夜天曈曈不見星宮中火照西江明羙人醉起無次第墮釵遺佩滿中庭此時但願可君意廻晝為宵亦不寐年年奉君君莫棄","collection":"","collectiondesc":"","poemindex":9},{"author":"王建","charstyle":"古體詩","id":13615,"chapter":"卷五十五","chapternum":55,"title":"温泉宮行","titledesc":"","content":"十月一日天子來青䋲御路無塵埃宮前内裏湯各别每個白玉芙蓉開朝元閣在山上起城繞青山籠暖水夜𨳩金殿看星河宮女知更月明裏武皇得仙王母去山鷄晝啼宮中樹温泉泱泱出宮流宮使年年修玉樓禁兵去盡無射獵日西麋鹿登城頭梨園弟子偷曲譜頭白人間教歌舞","collection":"","collectiondesc":"","poemindex":10},{"author":"王建","charstyle":"古體詩","id":13616,"chapter":"卷五十五","chapternum":55,"title":"隴頭水","titledesc":"","content":"隴水何年隴頭别不在山中亦嗚咽征人塞耳馬不行未到隴頭聞水聲謂是西流入蒲海還聞北去繞龍城隴東隴西多屈曲野麋飲水長簇簇胡兵夜回水傍住憶著來時磨劒處向前無井復無泉放馬回看隴頭樹","collection":"","collectiondesc":"","poemindex":11},{"author":"王建","charstyle":"古體詩","id":13617,"chapter":"卷五十五","chapternum":55,"title":"荆門行","titledesc":"","content":"江邊行人暮悠悠山頭殊未見荆州峴亭西南路多曲櫟林深深石鏃鏃看炊紅米煮白魚夜向鷄鳴店家宿南中三月蚊蚋生黄昬不聞人語聲生紗帷疎薄如霧隔衣𠾱膚耳邊鳴欲明不待燈火起喚得官船過蠻水女兒停客茆屋新開門掃地桐花裏犬聲撲撲寒溪烟人家燒竹種山田巴雲欲雨熏石熱麋鹿過江蟲出穴大蛇過處一山腥野牛驚跳雙角折斜分漢水横千山山青水緑荆門關向前問個長沙路舊是屈原沈溺處誰家丹旐已南來逢著流人從北去月明山鳥多不棲下枝飛上高枝啼主人念逺心不懌羅衫對舞章臺夕紅燭交横各自歸酒醒還是他鄉客壯年留滯尚思家况復白頭在天涯","collection":"","collectiondesc":"","poemindex":12},{"author":"王建","charstyle":"古體詩","id":13618,"chapter":"卷五十五","chapternum":55,"title":"田家行","titledesc":"","content":"男聲欣欣女顔悦人家不怨言語别五月雖熱麥風清簷頭索索繰車鳴野蠶在繭人不取葉間撲撲秋蛾生麥収上場絹在軸的知輸得官家足不望入口復上身且免向城賣黄犢田家衣食無厚薄不見縣門身即樂","collection":"","collectiondesc":"","poemindex":13},{"author":"王建","charstyle":"古體詩","id":13619,"chapter":"卷五十五","chapternum":55,"title":"田家留客","titledesc":"","content":"人客少能留我屋客有新漿馬有粟逺行僮僕應苦饑新婦厨中炊欲熟不嫌田家破門户蠶房新地無風土行人但飲莫畏貧明府上來可苦辛丁寧回語房中妻有客勿令兒夜啼雙塜直西有縣路我教丁男送君去","collection":"","collectiondesc":"","poemindex":14},{"author":"王建","charstyle":"古體詩","id":13620,"chapter":"卷五十五","chapternum":55,"title":"賽神曲","titledesc":"","content":"男抱琵琶女作舞主人再拜聽神語新婦上酒勿辭勤使爾舅姑無所苦椒漿湛湛桂座新一雙長箭繫紅巾但願牛羊滿家宅十月報賽南山神青天無風水復碧龍馬上鞍牛服軛紛紛醉舞踏衣裳把酒路傍勸行客","collection":"","collectiondesc":"","poemindex":15},{"author":"王建","charstyle":"古體詩","id":13621,"chapter":"卷五十五","chapternum":55,"title":"當窓織","titledesc":"","content":"歎息復歎息園中有棗行人食貧家女為富家織翁母隔墻不得力水寒手澁絲脆斷續來續去心腸爛草蟲促促機下啼兩日催成一疋半輸官上頭有零落姑未得衣身不著當窓却羡青樓倡十指不動衣盈箱","collection":"","collectiondesc":"","poemindex":16},{"author":"王建","charstyle":"古體詩","id":13622,"chapter":"卷五十五","chapternum":55,"title":"織錦曲","titledesc":"","content":"大女身為織錦户名在縣家供進簿長頭起様呈作官開道官家中苦難回花側葉與人别唯恐秋天絲線乾紅樓葳㽔紫茸軟蝶飛參差花宛轉一梭聲盡重一梭玉腕不停羅衷卷窓中夜久睡髻偏横釵欲墮垂著肩合衣卧時參没後停燈起在鷄鳴前一疋千金亦不賣限日未成官裏怪錦江水涸貢轉多宮中盡著單絲羅莫言山積無盡日百尺高樓一曲歌","collection":"","collectiondesc":"","poemindex":17},{"author":"王建","charstyle":"古體詩","id":13623,"chapter":"卷五十五","chapternum":55,"title":"羽林行","titledesc":"","content":"長安惡少出名字樓下劫商樓上醉天明下直明光宮散入五陵松栢中百回殺人身合死赦書尚有収城功九衢一日消息定鄉吏籍中重改姓出來依舊屬羽林立在殿前射飛禽","collection":"","collectiondesc":"","poemindex":18},{"author":"王建","charstyle":"古體詩","id":13624,"chapter":"卷五十五","chapternum":55,"title":"水運行","titledesc":"","content":"西江運船立紅幟萬棹千帆繞江水去年六月無稻苖已説水鄉人餓死縣官部船日筭程暴風惡雨亦不停在生有樂當有苦三年作官一年行壞舟畏鼠復畏漏恐向太倉折升㪷辛勤耕種非毒藥看著不入農夫口用盡百金不為費但得一金即為利逺徵海稻供邊食豈如多種邊頭地","collection":"","collectiondesc":"","poemindex":19},{"author":"王建","charstyle":"古體詩","id":13625,"chapter":"卷五十五","chapternum":55,"title":"水夫謡","titledesc":"","content":"苦哉生長當驛邊官家使我牽驛船辛苦日多樂日少水宿沙行如海鳥逆風上水萬斛重前驛迢迢後淼淼半夜緣堤雪和雨受他驅遣還復去衣寒衣濕披短蓑臆穿足裂忍痛何到明辛苦無處説齊聲騰踏牽船出一間茆屋何所直父母之邦去未得我願此水作平田長使水夫不怨天","collection":"","collectiondesc":"","poemindex":20},{"author":"王建","charstyle":"古體詩","id":13626,"chapter":"卷五十五","chapternum":55,"title":"夢看梨花雲歌","titledesc":"","content":"薄薄落落霧不分夢中喚作梨花雲瑶池水光蓬萊雪青葉白花相次發不從地上生枝柯合在天頭遶宮闕天風微微吹不破白艶却愁春露涴玉房彩女齊看來錯認仙山鶴飛過落英散粉飄滿空梨花顔色同不同眼穿臂短取不得取得亦如從夣中無人為我觧此夣梨花一曲心珍重〈墨莊沒録云東坡作梅花詞云高情已逐晚雲空不與梨花同夣注云唐王建有夣看梨花雲詩余歴求之及得其全篇或誤傳為王昌齡非也〉","collection":"","collectiondesc":"","poemindex":21},{"author":"王建","charstyle":"古體詩","id":13627,"chapter":"卷五十五","chapternum":55,"title":"春詞","titledesc":"","content":"良人早朝半夜起櫻桃如珠露如水下堂把火送郎回移枕重眠曉𥦗裏","collection":"","collectiondesc":"","poemindex":22},{"author":"王建","charstyle":"古體詩","id":13628,"chapter":"卷五十五","chapternum":55,"title":"失釵怨","titledesc":"","content":"貧女銅釵惜於玉失却來尋一日哭嫁時女伴與作妝頭戴此釵如鳳凰雙杯行酒六親喜我家新婦宜拜堂鏡中乍無失髻様初起猶疑在床上高樓翠鈿飄舞塵明日從頭一遍新","collection":"","collectiondesc":"","poemindex":23},{"author":"王建","charstyle":"古體詩","id":13629,"chapter":"卷五十五","chapternum":55,"title":"寄逺曲","titledesc":"","content":"美人别來無處所巫山月明湘江雨千迴相見不分明井底看星夣中語兩心相對尚難知何况萬里不相疑","collection":"","collectiondesc":"","poemindex":24},{"author":"王建","charstyle":"古體詩","id":13630,"chapter":"卷五十五","chapternum":55,"title":"鏡聽詞","titledesc":"","content":"重重摩挲嫁時鏡夫婿逺行憑鏡聽回身不遣别人知人意丁寧鏡神聖懐中収拾雙錦帯恐畏街頭見驚怪嗟嗟㗫㗫下堂階獨自竈前來跪拜出門願不聞悲哀郎在任郎回未回月明地上人過盡好語多同皆道來卷帷上床喜不定與郎裁衣失翻正可中三日得相見重繡鏡囊磨鏡靣","collection":"","collectiondesc":"","poemindex":25},{"author":"王建","charstyle":"古體詩","id":13631,"chapter":"卷五十五","chapternum":55,"title":"北邙行","titledesc":"","content":"北邙山頭少間土盡是洛陽人舊墓舊墓人家歸葬多堆着黄金無買處天涯悠悠葬日促崗坂﨑嶇不停轂高張素幙繞銘旌夜唱挽歌山下宿洛陽城北復城東魂車祖馬長相逢車轍廣若長安路蒿草少於松栢樹澗底盤陀石漸稀盡向墳前作羊虎誰家古碑文字滅後人重取書年月朝朝車馬送葬回還起大宅與高臺","collection":"","collectiondesc":"","poemindex":26},{"author":"王建","charstyle":"古體詩","id":13632,"chapter":"卷五十五","chapternum":55,"title":"精衛詞","titledesc":"","content":"精衛誰教爾填海海邊石子青磊磊但得海水作枯池海中魚龍何所為口穿豈為空啣石山中草木無全枝朝在樹頭暮海裏飛多羽折時墮水高山未盡海未平願我身死子還生","collection":"","collectiondesc":"","poemindex":27},{"author":"王建","charstyle":"古體詩","id":13633,"chapter":"卷五十五","chapternum":55,"title":"鞦韆詞","titledesc":"","content":"長長絲繩紫復碧嫋嫋横枝高百尺少年女兒重鞦韆盤中結帯分兩邊身輕裙薄易生力雙手向空如鳥翼下來立定重繫衣復畏斜風高不得傍人送上那足貴終賭鳴璫鬭自起回回若與高樹齊頭上寳釵從墮地眼前争勝難為休足踏平地看始愁","collection":"","collectiondesc":"","poemindex":28},{"author":"王建","charstyle":"古體詩","id":13634,"chapter":"卷五十五","chapternum":55,"title":"題天台隱静寺","titledesc":"","content":"隱静靈山寺天鑿盃度飛來建巖壑五峯直上插銀河一澗當空㵼寥廓崆峒黯淡碧琉璃白雲吞吐紅蓮閣不知勢壓天幾重鐘聲常在月中落","collection":"","collectiondesc":"","poemindex":29},{"author":"王建","charstyle":"古體詩","id":13635,"chapter":"卷五十五","chapternum":55,"title":"望夫石","titledesc":"","content":"望夫處江悠悠化為石不回頭山頭日日風復雨行人歸來石應語","collection":"","collectiondesc":"","poemindex":30},{"author":"王建","charstyle":"古體詩","id":13636,"chapter":"卷五十五","chapternum":55,"title":"雉將雛","titledesc":"","content":"雉吚喔雛出殻毛斑斑嘴啄啄學飛未得一尺高還逐母行旋母脚麥壟淺淺難蔽身逺去戀雛低怕人時時土中鼓兩翅引雛拾蟲不相離","collection":"","collectiondesc":"","poemindex":31},{"author":"王建","charstyle":"古體詩","id":13637,"chapter":"卷五十五","chapternum":55,"title":"短歌行","titledesc":"","content":"人初生日初出上山遲下山疾百年三萬六千朝夜裏分將強半日有歌有舞湏早為昨日健於今日時人家見生男女好不知男女催人老短歌行無樂聲","collection":"","collectiondesc":"","poemindex":32},{"author":"王建","charstyle":"古體詩","id":13638,"chapter":"卷五十五","chapternum":55,"title":"飲馬長城窟","titledesc":"","content":"長城窟長城窟邊多馬骨古來此地無井泉賴得秦家築城卒征人飲馬愁不回長城變作望鄉堆蹄蹤未乾人去近續後馬來泥汚盡枕弓睡着待水生不見隂山在前陣馬蹄足脱装馬頭徤兒戰死誰封侯","collection":"","collectiondesc":"","poemindex":33},{"author":"王建","charstyle":"古體詩","id":13639,"chapter":"卷五十五","chapternum":55,"title":"行見月","titledesc":"","content":"月初生居人見月一月行行行一年十二月强半馬上看盈缺百年歡樂能幾何在家見少行見多不縁衣食相驅遣此身誰願長奔波篋中有帛倉有粟豈向天涯走碌碌家人見月望我歸正是道中思家時","collection":"","collectiondesc":"","poemindex":34},{"author":"王建","charstyle":"古體詩","id":13640,"chapter":"卷五十五","chapternum":55,"title":"逺将歸","titledesc":"","content":"逺将歸勝未别離時在家相見熟新歸歡不足去願車輪遲回思馬蹄速但令在舍相對貧不向天涯金遶身","collection":"","collectiondesc":"","poemindex":35},{"author":"王建","charstyle":"古體詩","id":13641,"chapter":"卷五十五","chapternum":55,"title":"烏夜啼","titledesc":"","content":"庭樹烏爾何不向别處棲夜夜夜半當户啼家人把燭出洞户驚棲失羣飛落樹一飛直欲飛上天回回不離舊棲處未明重繞主人屋欲下空中黑相觸風飄雨濕亦不移君家樹頭多好枝","collection":"","collectiondesc":"","poemindex":36},{"author":"王建","charstyle":"古體詩","id":13642,"chapter":"卷五十五","chapternum":55,"title":"簇蠶辭","titledesc":"","content":"蠶欲老箔頭作繭絲皓皓場寛地高風日多不向中庭㬠蒿草神蠶急作莫悠揚年來為爾祭神桑但得青天不下雨上無蒼蠅下無鼠新婦拜簇願繭稠女灑桃漿男打鼓三日開箔雪團團先将新繭送縣官已聞鄉里催織作去與誰人身上著","collection":"","collectiondesc":"","poemindex":37},{"author":"王建","charstyle":"古體詩","id":13643,"chapter":"卷五十五","chapternum":55,"title":"促刺詞","titledesc":"","content":"促刺復促刺水中無魚山無石少年雖嫁不将歸頭白猶著父母衣四邊田宅非所有我身不及逐鷄飛出門若有歸死處猛虎當衢向前去百年不遣踏君門在家誰喚為新婦豈不見他隣舍娘嫁來常在舅姑傍","collection":"","collectiondesc":"","poemindex":38},{"author":"王建","charstyle":"古體詩","id":13644,"chapter":"卷五十五","chapternum":55,"title":"銅雀臺","titledesc":"","content":"嬌愛更何日高臺空數層含啼暎雙袖不忍看西陵漳水東流無復來百花輦路為蒼苔青樓月夜長寂寞碧雲日暮空徘徊君不見鄴中萬事非昔時古人不在今人悲春風不逐君王去草色年年舊宮路宮中歌舞已浮雲空指行人往來處","collection":"","collectiondesc":"","poemindex":39},{"author":"王建","charstyle":"近體詩","id":13645,"chapter":"卷五十五","chapternum":55,"title":"昭應官舍","titledesc":"","content":"繞廳春草合知道縣家間行見雨遮院卧看人上山避風新浴後請假未醒間朝客輕卑吏從他不往還","collection":"","collectiondesc":"","poemindex":40},{"author":"王建","charstyle":"近體詩","id":13646,"chapter":"卷五十五","chapternum":55,"title":"長安春遊","titledesc":"","content":"騎馬傍間坊新衣著雨香桃花紅粉醉栁絮白雲狂不覺愁春去何曾得日長牡丹相次發城裏又湏忙","collection":"","collectiondesc":"","poemindex":41},{"author":"王建","charstyle":"近體詩","id":13647,"chapter":"卷五十五","chapternum":55,"title":"閒居即事","titledesc":"","content":"老病貪光景尋常不下簾妻愁躭酒癖人怪考詩嚴小婢偷紅紙嬌兒弄白髯有時看舊卷未免意中嫌","collection":"","collectiondesc":"","poemindex":42},{"author":"王建","charstyle":"近體詩","id":13648,"chapter":"卷五十五","chapternum":55,"title":"貧居","titledesc":"","content":"眼底貧家計多時總莫嫌蠧生騰藥紙字脱換書籖避雨拾黄葉遮風下黑簾近來身不健時就六壬占","collection":"","collectiondesc":"","poemindex":43},{"author":"王建","charstyle":"近體詩","id":13649,"chapter":"卷五十五","chapternum":55,"title":"山居","titledesc":"","content":"屋在瀑泉西茅簷下有溪閉門留野鹿分食養山鷄桂熟長収子蘭生不作畦初開洞中路深處轉松梯","collection":"","collectiondesc":"","poemindex":44},{"author":"王建","charstyle":"近體詩","id":13650,"chapter":"卷五十五","chapternum":55,"title":"新修道居","titledesc":"","content":"世間無所入學道處新成兩靣有山色六時聞磬聲間加經遍數老愛字分明若得離煩惱焚香過一生","collection":"","collectiondesc":"","poemindex":45},{"author":"王建","charstyle":"近體詩","id":13651,"chapter":"卷五十五","chapternum":55,"title":"原上新居","titledesc":"","content":"新占原頭地本無山可歸荒藤生葉晩老杏著花稀厨舍近泥竈家人初飽薇弟兄今四散何日更相依一家榆栁新四靣逺無鄰人少愁聞病莊孤幸得貧耕牛長願飽樵僕每憐勤終日憂衣食何由脱此身長安無舊識百里是天涯寂寞思逢友荒涼喜見花訪僧求賤藥将馬市豪家昨得新蔬菜朝盤忽覺奢鳴鷄村舍遥花發亦蕭條野竹初生筍溪田未得苖家貧僮僕瘦春冷菜蔬焦甘分長如此無名在聖朝自掃一間房唯鋪獨卧床野羮溪菜滑山紙水苔香陳藥初和白新經未入黄近來心力少休讀養生方擬作讀經人空房置淨巾鎻茶藤篋密曝藥竹床新老病應隨業因縁不離身焚香向居士無計出諸塵移家近住村貧苦自安存細問梨果植逺求花藥根倩人開廢井趁犢入新園長愛當山立黄昏不閉門和暖遶林行新貧足喜聲掃渠憂竹旱洗地引蘭生山客憑栽樹家僮使入城門前粉壁上書著縣官名住處鐘鼓外免争當路橋身閒時却困兒病可來嬌鷄睡日陽暖蜂狂花艶燒長安足門户亹亹看登朝過來年紀到世事總無心古鶴慿人搨閒詩任客吟送經還野院移石入幽林谷口春風惡梨花蓋地深嬾更學諸餘林中掃地居膩衣穿不洗白髮短慵梳苦相常多淚勞生自悟虚間行人事絶親故亦無書住處去山近傍園麋鹿行野桑穿井長荒竹過墻生新識隣里面未諳村社情名田無力及賤賃與人耕","collection":"","collectiondesc":"","poemindex":46},{"author":"王建","charstyle":"近體詩","id":13652,"chapter":"卷五十五","chapternum":55,"title":"冬夜感懐","titledesc":"","content":"晩年恩愛少耳目静於僧一夜不聞語空房惟有燈氣嘘寒被濕霜入破𥦗凝斷得人間事長如此亦能","collection":"","collectiondesc":"","poemindex":47},{"author":"王建","charstyle":"近體詩","id":13653,"chapter":"卷五十五","chapternum":55,"title":"惜懽","titledesc":"","content":"當懽湏且懽過後買應難嵗去停燈守花開把火看狂來欺酒淺愁盡覺天寛次第頭皆白齊年人已殘","collection":"","collectiondesc":"","poemindex":48},{"author":"王建","charstyle":"近體詩","id":13654,"chapter":"卷五十五","chapternum":55,"title":"照鏡","titledesc":"","content":"忽自見憔悴壯年人亦疑髪縁多病落力為不行衰暖手揉雙目看圖引四肢老來真愛道所恨覔還遲","collection":"","collectiondesc":"","poemindex":49},{"author":"王建","charstyle":"近體詩","id":13655,"chapter":"卷五十五","chapternum":55,"title":"南中","titledesc":"","content":"天南多鳥聲州縣半無城野市依蠻姓山村逐水名瘴烟沙上起隂火雨中生獨有求珠客年年入海行","collection":"","collectiondesc":"","poemindex":50},{"author":"王建","charstyle":"近體詩","id":13656,"chapter":"卷五十五","chapternum":55,"title":"醉後憶故人山中","titledesc":"","content":"花開草復秋雲水自悠悠因醉暫無事在生難免愁遇晴湏看月鬭健且登樓暗想山中伴如今盡白頭","collection":"","collectiondesc":"","poemindex":51},{"author":"王建","charstyle":"近體詩","id":13657,"chapter":"卷五十五","chapternum":55,"title":"送李評事使蜀","titledesc":"","content":"勸酒不依廵明朝萬里人轉江雲棧細近驛板橋新石冷啼猿影松昬戯鹿塵少年為客好况是益州春","collection":"","collectiondesc":"","poemindex":52},{"author":"王建","charstyle":"近體詩","id":13658,"chapter":"卷五十五","chapternum":55,"title":"送呉郎中赴忠州","titledesc":"","content":"西臺復南省清白上天知家每因窮散官多為直移廵邊過驛近買藥出城遲朝野憑人别親情伴酒悲故園愁去後白髮想回時何日忠州界山頭卓望旗","collection":"","collectiondesc":"","poemindex":53},{"author":"王建","charstyle":"近體詩","id":13659,"chapter":"卷五十五","chapternum":55,"title":"杜中丞書院新移小竹","titledesc":"","content":"此地本無竹逺從山寺移經年求養法隔日記澆時嫩緑卷新葉殘黄収故枝色經寒不動聲與静相宜愛䕶出常數稀稠看自知貧家緣未有客散獨行遲","collection":"","collectiondesc":"","poemindex":54},{"author":"王建","charstyle":"近體詩","id":13660,"chapter":"卷五十五","chapternum":55,"title":"上陽宮","titledesc":"","content":"上陽花木不曾秋洛水穿宮處處流畫閣紅樓宮女笑玉簫金管路人愁幔城入澗橙花發玉輦登山桂葉稠曾讀列仙王母傳九天未勝此中游","collection":"","collectiondesc":"","poemindex":55},{"author":"王建","charstyle":"近體詩","id":13661,"chapter":"卷五十五","chapternum":55,"title":"聞説","titledesc":"","content":"桃花百葉不成春鶴夀千年也未神秦隴州緣鸚鵡貴王侯家為牡丹貧歌頭舞遍回回别鬢様眉心日日新鼓動六街騎馬出相逄總是學狂人","collection":"","collectiondesc":"","poemindex":56},{"author":"王建","charstyle":"近體詩","id":13662,"chapter":"卷五十五","chapternum":55,"title":"初授大府丞言懐","titledesc":"","content":"除書亦下屬㣲班喚作官曹便不閒檢案事多闗市井聽人言志在雲山病童喚著唯行慢老馬鞭多轉放頑此去仙宮無一里遥看松樹衆皆攀","collection":"","collectiondesc":"","poemindex":57},{"author":"王建","charstyle":"近體詩","id":13663,"chapter":"卷五十五","chapternum":55,"title":"晩秋病中","titledesc":"","content":"萬事風吹過耳輪貧兒活計亦曾聞偶逄新語書紅葉難得閒人話白雲霜下野花渾著地寒來溪鳥不成羣病多體痛無心力更被頭邊藥氣熏","collection":"","collectiondesc":"","poemindex":58},{"author":"王建","charstyle":"近體詩","id":13664,"chapter":"卷五十五","chapternum":55,"title":"嵗晩自感","titledesc":"","content":"人皆欲得長年少無那排門白髮催一向破除愁不盡百方廻避老湏來草堂未辦終湏置松樹難成亦且栽瀝酒願從今日後更逢二十度花開","collection":"","collectiondesc":"","poemindex":59},{"author":"王建","charstyle":"近體詩","id":13665,"chapter":"卷五十五","chapternum":55,"title":"自傷","titledesc":"","content":"衰門海内幾多人滿眼公卿總不親四授官資元七品再經婚娶尚單身圖書亦為頻移盡兄弟還因數散貧獨自在家常似客黄昬哭向野田春","collection":"","collectiondesc":"","poemindex":60},{"author":"王建","charstyle":"近體詩","id":13666,"chapter":"卷五十五","chapternum":55,"title":"春日五門西望","titledesc":"","content":"百官朝下五門西塵起春風過御堤黄帕蓋鞍呈過馬紅羅繫項鬭回雞館松枝重墻頭出御栁條長水靣齊唯有教坊南草緑古苔隂地冷凄凄","collection":"","collectiondesc":"","poemindex":61},{"author":"王建","charstyle":"近體詩","id":13667,"chapter":"卷五十五","chapternum":55,"title":"武陵春日","titledesc":"","content":"㝷春何事却悲涼春到他鄉憶故鄉秦女洞桃欹澗碧楚王堤栁舞烟黄波濤入夢家山逺名利闗身客路長不似㝠心叩塵寂玉編金軸有仙方","collection":"","collectiondesc":"","poemindex":62},{"author":"王建","charstyle":"近體詩","id":13668,"chapter":"卷五十五","chapternum":55,"title":"江陵即事","titledesc":"","content":"瘴雲梅雨不成泥十里津樓壓大堤蜀女下沙迎水客巴童傍驛賣山鷄寺多紅藥燒人眼地足青苔染馬蹄夜半獨眠愁在逺北看歸路隔蠻溪","collection":"","collectiondesc":"","poemindex":63},{"author":"王建","charstyle":"近體詩","id":13669,"chapter":"卷五十五","chapternum":55,"title":"題元郎中新宅","titledesc":"","content":"近移松樹初栽藥經帙書籖一切新鋪設暖房迎道士支分閒院著醫人買來高石雖然貴入得朱門未免貧惟有好詩名字出倍教年少損心神","collection":"","collectiondesc":"","poemindex":64},{"author":"王建","charstyle":"近體詩","id":13670,"chapter":"卷五十五","chapternum":55,"title":"薛二十池亭〈一作姚合詩〉","titledesc":"","content":"每日樹邊消一日遶池行匝又湏行異花多是非時有好竹皆當要處生斜竪小橋看島勢逺移幽石作泉聲浮萍著岸風吹歇水靣無塵晩更清","collection":"","collectiondesc":"","poemindex":65},{"author":"王建","charstyle":"近體詩","id":13671,"chapter":"卷五十五","chapternum":55,"title":"郭家溪亭","titledesc":"","content":"高亭望見長安樹春草崗西舊院斜光動緑烟遮岸竹粉開紅艶塞溪花野泉聞洗親王馬古栁曾停貴主車妝閣書樓傾側盡雲山新賣與官家","collection":"","collectiondesc":"","poemindex":66},{"author":"王建","charstyle":"近體詩","id":13672,"chapter":"卷五十五","chapternum":55,"title":"題金家竹溪","titledesc":"","content":"少年因病離天仗乞得歸家自養身買斷竹溪無别主散分泉水與新隣山頭鹿下長驚犬池靣魚行不怕人鄉使到來常欵語還聞世上有功臣","collection":"","collectiondesc":"","poemindex":67},{"author":"王建","charstyle":"近體詩","id":13673,"chapter":"卷五十五","chapternum":55,"title":"逍遥翁溪亭","titledesc":"","content":"逍遥翁在此徘徊帝改溪名起石臺車馬到春常借問子孫因選暫歸來稀疎野竹人移折零落蕉花雨打開無主青山何所直賣供官税不如灰","collection":"","collectiondesc":"","poemindex":68},{"author":"王建","charstyle":"近體詩","id":13674,"chapter":"卷五十五","chapternum":55,"title":"故梁園公主池亭〈一作姚合詩〉","titledesc":"","content":"平陽池舘接秦川門鎻南山一朶烟素柰花開西子靣緑楊枝散沈郎錢裝檐玳瑁隨風落傍岸鵁鶄逐暖眠寂寞空餘歌舞地玉簫聲絶鳳歸天","collection":"","collectiondesc":"","poemindex":69},{"author":"王建","charstyle":"近體詩","id":13675,"chapter":"卷五十五","chapternum":55,"title":"題柱國寺","titledesc":"","content":"皇帝施錢修此院半居天上半人間丹梯暗出三重閣古像斜開一靣山松栢自穿空地少川原不税小僧閒行香天使長相續早起離城日午還","collection":"","collectiondesc":"","poemindex":70},{"author":"王建","charstyle":"近體詩","id":13676,"chapter":"卷五十五","chapternum":55,"title":"題石甕寺","titledesc":"","content":"青崖古寺夾城東泉脈鐘聲内裏通地壓龍蛇山色别屋連宮殿匠名同簷燈經夏紗籠黑溪葉先秋臘樹紅天子親題詩總在畫扉長鏁碧龕中","collection":"","collectiondesc":"","poemindex":71},{"author":"王建","charstyle":"近體詩","id":13677,"chapter":"卷五十五","chapternum":55,"title":"上杜元頴相公","titledesc":"","content":"學士金鑾殿後居天中行坐侍龍輿承恩不許離床謝密詔長教倚案書馬上喚遮紅嘴鴨船頭看釣赤鱗魚閒曹散吏無相識猶記荆州拜謁初","collection":"","collectiondesc":"","poemindex":72},{"author":"王建","charstyle":"近體詩","id":13678,"chapter":"卷五十五","chapternum":55,"title":"閻少保","titledesc":"","content":"髭鬚雖白體輕徤九十三來却少年問事愛知天寳裏識人皆是武皇前玉裝劒珮身長帯絹寫方書子不傳侍女常時教合藥亦聞私地學求仙","collection":"","collectiondesc":"","poemindex":73},{"author":"王建","charstyle":"近體詩","id":13679,"chapter":"卷五十五","chapternum":55,"title":"贈崔禮駙馬","titledesc":"","content":"鳳凰樓閣連宮樹天子崔郎自愛貧金埒減添栽藥地玉鞭平與賣書人家中絃管聽常少分外詩篇看即新一月一回陪内宴馬蹄猶厭踏香塵","collection":"","collectiondesc":"","poemindex":74},{"author":"王建","charstyle":"近體詩","id":13680,"chapter":"卷五十五","chapternum":55,"title":"贈王樞密","titledesc":"","content":"三朝行坐鎮相隨今上春宮見長時脱下御衣偏得著進來龍馬毎教騎長承密㫖歸家少獨奏邊機出殿遲不是當家頻向説九重爭得外人知〈紀事云建初為渭南尉值内官王樞密者盡宗人之分然彼我不均復懐輕謗之色忽過飲語及漢桓靈信任中官起黨錮興廢之事樞密深憾其譏乃曰吾弟所有宮詞天下皆誦於口禁掖深邃何以知之建不能對後賦此詩贈之乃脱其禍一云即守澄也〉","collection":"","collectiondesc":"","poemindex":75},{"author":"王建","charstyle":"近體詩","id":13681,"chapter":"卷五十五","chapternum":55,"title":"寄楊十二袐書","titledesc":"","content":"初移古寺正南方静是浮山逺是莊人定猶行背街鼔月高還去打僧房新詩欲寫中朝滿舊卷常抄外國将間出天門醉騎馬可憐蓬閣秘書郎","collection":"","collectiondesc":"","poemindex":76},{"author":"王建","charstyle":"近體詩","id":13682,"chapter":"卷五十五","chapternum":55,"title":"送宮人入道","titledesc":"","content":"休梳叢鬢洗紅妝頭戴芙蓉出未央弟子抄將歌遍叠宮人分散舞衣裳問師初得經中字入静猶燒内裏香發願蓬萊見王母却歸人世施仙方","collection":"","collectiondesc":"","poemindex":77}]