[{"author":"杜荀鶴","charstyle":"近體詩","content":"早被嬋娟誤，欲妝臨鏡慵。\n承恩不在貌，教妾若為容。\n風暖鳥聲碎，日髙花影重。\n年年越溪女，相憶採芙蓉。\n","id":65538,"chapter":"卷八十九","chapternum":89,"title":"春宫怨","titledesc":"","collection":"","collectiondesc":"","poemindex":1},{"author":"杜荀鶴","charstyle":"近體詩","content":"世間何事好，最好莫過詩。\n一句我自得，四方人已知。\n生應無輟日，死是不吟時。\n始擬歸山去，林泉道在兹。\n","id":65539,"chapter":"卷八十九","chapternum":89,"title":"苦吟","titledesc":"","collection":"","collectiondesc":"","poemindex":2},{"author":"杜荀鶴","charstyle":"近體詩","content":"一望一蒼然，蕭騷起暮天。\n逺山横落日，歸鳥度平川。\n家是去秋别，月當今夕圓。\n漁翁似相伴，徹曉葦叢邊。\n","id":65540,"chapter":"卷八十九","chapternum":89,"title":"秋夜晚泊","titledesc":"","collection":"","collectiondesc":"","poemindex":3},{"author":"杜荀鶴","charstyle":"近體詩","content":"一到天台寺，髙低景旋生。\n共僧巖上坐，見客海邊行。\n野色人耕破，山根浪打鳴。\n忙時向閒處，不覺有閒情。\n","id":65541,"chapter":"卷八十九","chapternum":89,"title":"登天台寺","titledesc":"","collection":"","collectiondesc":"","poemindex":4},{"author":"杜荀鶴","charstyle":"近體詩","content":"寂寂白雲門，㝷真不遇真。\n秖應松上鶴，便是洞中人。\n藥圃花香異，沙泉鹿跡新。\n題詩留姓氏，他日此相親。\n","id":65542,"chapter":"卷八十九","chapternum":89,"title":"訪道者不遇","titledesc":"","collection":"","collectiondesc":"","poemindex":5},{"author":"杜荀鶴","charstyle":"近體詩","content":"溪翁居静處，溪鳥入門飛。\n蚤起釣魚去，夜深乗月歸。\n見君無事老，覺我有求非。\n不説風霜苦，三冬一草衣。\n","id":65543,"chapter":"卷八十九","chapternum":89,"title":"溪居叟","titledesc":"","collection":"","collectiondesc":"","poemindex":6},{"author":"杜荀鶴","charstyle":"近體詩","content":"縣稱詩人理，無嫌日寂寥。\n溪山入城郭，户口半漁樵。\n月滿彈琴夜，花香漉酒朝。\n相思不相見，雲水路迢迢。\n","id":65544,"chapter":"卷八十九","chapternum":89,"title":"寄益陽武灌明府","titledesc":"","collection":"","collectiondesc":"","poemindex":7},{"author":"杜荀鶴","charstyle":"近體詩","content":"吾輩道何窮，寒山細雨中。\n兒童書懶讀，果栗樹将空。\n言論闗時務，篇章見國風。\n昇平猶可用，應不廢為公。\n","id":65545,"chapter":"卷八十九","chapternum":89,"title":"秋日山中寄李處士","titledesc":"","collection":"","collectiondesc":"","poemindex":8},{"author":"杜荀鶴","charstyle":"近體詩","content":"麻川清見底，似入武陵溪。\n兩岸山相向，三春鳥亂啼。\n酒旗和栁動，僧屋與雲齊。\n即此吾鄉路，懐君夢不迷。\n","id":65546,"chapter":"卷八十九","chapternum":89,"title":"送陳昈歸麻川","titledesc":"","collection":"","collectiondesc":"","poemindex":9},{"author":"杜荀鶴","charstyle":"近體詩","content":"去越從吳過，吳疆與越連。\n有園多種橘，無水不生蓮。\n夜市橋邊火，春風寺外船。\n此中偏重客，君去必經年。\n","id":65547,"chapter":"卷八十九","chapternum":89,"title":"送友遊吴越","titledesc":"","collection":"","collectiondesc":"","poemindex":10},{"author":"杜荀鶴","charstyle":"近體詩","content":"君到姑蘇見，人家盡枕河。\n古宫閒地少，水港小橋多。\n夜市賣菱藕，春舩載綺羅。\n遥知未眠月，鄉思在漁歌。\n","id":65548,"chapter":"卷八十九","chapternum":89,"title":"送人遊吳","titledesc":"","collection":"","collectiondesc":"","poemindex":11},{"author":"杜荀鶴","charstyle":"近體詩","content":"南海南邊路，君遊祇為貧。\n山川多少地，郡邑幾何人。\n花鳥名皆别，寒暄氣不均。\n相期早晚見，莫待瘴侵人。\n","id":65549,"chapter":"卷八十九","chapternum":89,"title":"送友人遊南海","titledesc":"","collection":"","collectiondesc":"","poemindex":12},{"author":"杜荀鶴","charstyle":"近體詩","content":"亂後移家擬傍山，今來方辦買山錢。\n九州有路休為客，百嵗無愁即是仙。\n野叟並田鋤暮雨，溪禽同石立寒烟。\n他人似我還應少，如此安貧亦荷天。\n","id":65550,"chapter":"卷八十九","chapternum":89,"title":"亂後山居","titledesc":"","collection":"","collectiondesc":"","poemindex":13},{"author":"杜荀鶴","charstyle":"近體詩","content":"秋來誰料病相縈，枕上心猶算去程。\n風射破窗燈易滅，月穿踈屋夢難成。\n故園何啻三千里，新雁纔聞一兩聲。\n我自與人無舊分，非干人與我無情。\n","id":65551,"chapter":"卷八十九","chapternum":89,"title":"旅中卧病","titledesc":"","collection":"","collectiondesc":"","poemindex":14},{"author":"杜荀鶴","charstyle":"近體詩","content":"回頭不忍㸔羸童，一路行人我最窮。\n馬足蹇於槐影裏，釣船抛在月明中。\n㡌簷曉滴淋蟬露，衫袖時飄卷雁風。\n子細㝷思底模様，騰騰又過玉闗東。\n","id":65552,"chapter":"卷八十九","chapternum":89,"title":"長安道中有作","titledesc":"","collection":"","collectiondesc":"","poemindex":15},{"author":"杜荀鶴","charstyle":"近體詩","content":"出京無計住京難，深入東風轉索然。\n滿眼有花寒食下，一家無信楚江邊。\n此時晴景愁於雨，是處鶯聲苦似蟬。\n公道算來終達去，更從今日望明年。\n","id":65553,"chapter":"卷八十九","chapternum":89,"title":"長安春感","titledesc":"","collection":"","collectiondesc":"","poemindex":16},{"author":"杜荀鶴","charstyle":"近體詩","content":"客路客路何悠悠，蟬聲向背槐花愁。\n争知百嵗不百嵗，未合白頭今白頭。\n四五朶山妝雨色，兩三行雁貼雲秋。\n輸他江上垂綸者，秖在船中老便休。\n","id":65554,"chapter":"卷八十九","chapternum":89,"title":"雋陽道中","titledesc":"","collection":"","collectiondesc":"","poemindex":17},{"author":"杜荀鶴","charstyle":"近體詩","content":"一㠶船歇九秋時，漠漠蘆花拂浪飛。\n晚浦更無船並宿，暮山時見鳥雙歸。\n照雲烽火驚離抱，剪葉風霜逼暑衣。\n江月漸明汀露濕，静驅吟魄入玄㣲。\n","id":65555,"chapter":"卷八十九","chapternum":89,"title":"秋日泊浦江","titledesc":"","collection":"","collectiondesc":"","poemindex":18},{"author":"杜荀鶴","charstyle":"近體詩","content":"南來北去二三年，年去年來兩鬢斑。\n舉世盡從愁裏老，誰人肯向死前閒。\n漁舟火影寒歸浦，驛路鈴聲夜過山。\n身事未成歸未得，聴猿鞭馬入長安。\n","id":65556,"chapter":"卷八十九","chapternum":89,"title":"秋宿臨江驛","titledesc":"","collection":"","collectiondesc":"","poemindex":19},{"author":"杜荀鶴","charstyle":"近體詩","content":"夫因兵死守蓬茅，麻苧衣衫鬢髪焦。\n桑柘廢來猶納稅，田園荒盡尚徴苗。\n時挑野菜和根煑，旋斫生柴帶葉燒。\n任是深山更深處，也應無計避征徭。\n","id":65557,"chapter":"卷八十九","chapternum":89,"title":"山中寡婦","titledesc":"","collection":"","collectiondesc":"","poemindex":20},{"author":"杜荀鶴","charstyle":"近體詩","content":"野吟何處最相宜，春景暄和好入詩。\n髙下麥苗新雨後，淺深山色晚晴時。\n半巖雲脚風牽斷，平野花枝鳥踏垂。\n倒載干戈是何日，近來麋鹿欲相随。\n","id":65558,"chapter":"卷八十九","chapternum":89,"title":"春日山居寄友人","titledesc":"","collection":"","collectiondesc":"","poemindex":21},{"author":"杜荀鶴","charstyle":"近體詩","content":"風攪長空寒骨生，先於曉色報窗明。\n江湖不見飛禽影，巖谷唯聞折竹聲。\n巢穴幾多相似處，路岐兼得一般平。\n擁袍公子休言冷，中有樵夫跣足行。\n","id":65559,"chapter":"卷八十九","chapternum":89,"title":"雪","titledesc":"","collection":"","collectiondesc":"","poemindex":22},{"author":"杜荀鶴","charstyle":"近體詩","content":"池閣初成眼豁開，眼前霽景屬㣲才。\n試攀簷果猿先見，纔把魚竿鶴即來。\n修竹已多猶可種，艶花雖少不勞栽。\n南昌一榻延徐孺，楚國千鍾逼老萊。\n未稱執鞭奔紫陌，唯宜策杖步蒼苔。\n籠禽豈是摩霄翼，潤木元非澗下材。\n鑒已毎将天作鏡，陶情常以海為杯。\n和君詩句吟聲大，蟲豸聞之謂蟄雷。\n","id":65560,"chapter":"卷八十九","chapternum":89,"title":"和友人見題山居水閣八韻","titledesc":"","collection":"","collectiondesc":"","poemindex":23},{"author":"杜荀鶴","charstyle":"近體詩","content":"朝喜花艶春，暮悲花委塵。\n不悲花落早，悲妾似花身。\n","id":65561,"chapter":"卷八十九","chapternum":89,"title":"春閨怨","titledesc":"","collection":"","collectiondesc":"","poemindex":24},{"author":"杜荀鶴","charstyle":"近體詩","content":"五里復五里，去時無住時。\n日将家漸逺，猶恨馬行遲。\n","id":65562,"chapter":"卷八十九","chapternum":89,"title":"馬上行","titledesc":"","collection":"","collectiondesc":"","poemindex":25},{"author":"杜荀鶴","charstyle":"近體詩","content":"山雨溪風卷釣絲，瓦甌篷底獨斟時。\n醉來睡着無人唤，流下前灘也不知。\n","id":65563,"chapter":"卷八十九","chapternum":89,"title":"溪興","titledesc":"","collection":"","collectiondesc":"","poemindex":26},{"author":"杜荀鶴","charstyle":"近體詩","content":"桑柘窮頭三四家，挂罾垂釣是生涯。\n秋風忽起溪浪白，零落岸邊蘆荻花。\n","id":65564,"chapter":"卷八十九","chapternum":89,"title":"溪㟁秋思","titledesc":"","collection":"","collectiondesc":"","poemindex":27},{"author":"杜荀鶴","charstyle":"近體詩","content":"蒹葭月冷時聞雁，楊栁風和日聴鶯。\n水涉山行二年客，就中偏怕雨船聲。\n","id":65565,"chapter":"卷八十九","chapternum":89,"title":"旅懐","titledesc":"","collection":"","collectiondesc":"","poemindex":28},{"author":"杜荀鶴","charstyle":"近體詩","content":"雨勻紫菊叢叢色，風㺯紅蕉葉葉聲。\n北岸是山南畔海，秖堪圖畫不堪行。\n","id":65566,"chapter":"卷八十九","chapternum":89,"title":"閩中秋思","titledesc":"","collection":"","collectiondesc":"","poemindex":29},{"author":"孫棨","charstyle":"近體詩","content":"綵翠仙衣紅玉膚，輕盈年在破瓜初。\n霞杯醉勸劉郎賭，雲髻慵邀阿母梳。\n不怕寒侵緣帶寳，毎憂風舉倩持裾。\n漫圖西子晨妝樣，西子元來未得如。\n","id":65567,"chapter":"卷八十九","chapternum":89,"title":"贈妓人","titledesc":"","collection":"","collectiondesc":"","poemindex":30},{"author":"孫棨","charstyle":"近體詩","content":"寒繡衣裳餉阿嬌，新團香獸不禁燒。\n東隣起樣裙腰濶，剰蹙黄金線幾條。\n","id":65568,"chapter":"卷八十九","chapternum":89,"title":"題北里妓人壁","titledesc":"","collection":"","collectiondesc":"","poemindex":31},{"author":"崔珏","charstyle":"古體詩","content":"雲鬟枕落困泥春，玉郎為碾瑟瑟塵。\n閒教鸚鵡啄窗響，和嬌扶起濃睡人。\n銀瓶貯浪水一掬，松雨聲來乳花熟。\n朱唇啜破綠雲時，咽入香喉爽紅玉。\n眀眸漸開轉秋水，手撥絲篁醉心起。\n臺前却坐推金筝，不語思量夢中事。\n","id":65569,"chapter":"卷八十九","chapternum":89,"title":"羙人嘗茶行","titledesc":"","collection":"","collectiondesc":"","poemindex":32},{"author":"崔珏","charstyle":"古體詩","content":"臨湘之濱麓之隅，西有松樹東岸無。\n松風千里擺不斷，竹泉瀉入千僧厨。\n宏梁大棟何足貴，山寺難有山泉俱。\n四時唯夏不敢入，燭龍安敢停斯須。\n逺公池上種何物，碧羅扇底紅鱗魚。\n香閣朝鳴大法鼓，天宫夜轉三乗書。\n野花市井栽不着，山雞飲啄聲相呼。\n金檻僧迴步步影，石盆水濺聫聫珠。\n北臨髙處日正午，舉手欲摸黄金烏。\n遥江大船小於葉，逺邨雜樹齊如蔬。\n潭州城郭在何處，東邊一片青糢糊。\n今來古往人滿地，勞生未了歸丘墟。\n長卿之門久寂寞，五言七字誇規模。\n我吟杜詩清入骨，灌頂何必須醍醐。\n白日不照耒陽縣，黄天厄死饑寒軀。\n眀珠大貝採欲盡，蚌蛤空滿赤沙湖。\n今我題詩亦無味，懐賢覽古成長吁。\n不如興罷過江去，己有好月眀歸途。\n","id":65570,"chapter":"卷八十九","chapternum":89,"title":"道林寺","titledesc":"","collection":"","collectiondesc":"","poemindex":33},{"author":"崔珏","charstyle":"近體詩","content":"翠鬛紅毛舞夕暉，水禽情似此禽稀。\n暫分烟島猶回首，只渡寒塘亦並飛。\n暎霧盡迷珠殿瓦，逐梭齊上玉人機。\n採蓮無限蘭橈女，笑指中流羨爾歸。\n","id":65571,"chapter":"卷八十九","chapternum":89,"title":"和友人鴛鴦之什","titledesc":"","collection":"","collectiondesc":"","poemindex":34},{"author":"崔珏","charstyle":"近體詩","content":"寂寂春塘烟晚時，兩心和影共依依。\n溪頭日暖眠沙穏，渡口風寒浴浪稀。\n翡翠莫誇饒彩飾，鸊鵜須羡好毛衣。\n蘭深芷宻無人見，相逐相呼何處歸。\n","id":65572,"chapter":"卷八十九","chapternum":89,"title":"和友人鴛鴦之什","titledesc":"","collection":"","collectiondesc":"","poemindex":35},{"author":"崔珏","charstyle":"近體詩","content":"舞鶴翔鸞俱别離，可憐生死兩相隨。\n紅絲毳落眠汀處，白雪花成蹙浪時。\n琴上只聞交頸語，窓前空展共飛詩。\n何如相見長相對，肯羡人間多所思。\n","id":65573,"chapter":"卷八十九","chapternum":89,"title":"和友人鴛鴦之什","titledesc":"","collection":"","collectiondesc":"","poemindex":36},{"author":"崔珏","charstyle":"近體詩","content":"莫道妝成斷客腸，粉胸綿手白蓮香。\n烟分頂上三層緑，劍截眸中一寸光。\n舞勝栁枝腰更軟，歌嫌珠貫曲猶長。\n雖然不似王孫女，解愛臨卭賣賦郎。\n","id":65574,"chapter":"卷八十九","chapternum":89,"title":"有贈","titledesc":"","collection":"","collectiondesc":"","poemindex":37},{"author":"崔珏","charstyle":"近體詩","content":"錦里芬芳少佩蘭，風流全占似君難。\n心迷曉夢牕猶暗，粉落香肌汗未乾。\n兩臉夭桃從鏡發，一眸春水照人寒。\n自嗟此地非吾土，不得如花嵗嵗看。\n","id":65575,"chapter":"卷八十九","chapternum":89,"title":"有贈","titledesc":"","collection":"","collectiondesc":"","poemindex":38},{"author":"崔珏","charstyle":"近體詩","content":"氣吐幽蘭出洞房，樂人先問調宫商。\n聲和細管珠纔轉，曲度沈烟雪更香。\n公子不隨腸萬結，離人須落淚千行。\n巫山唱罷行雲過，猶自㣲塵舞画梁。\n","id":65576,"chapter":"卷八十九","chapternum":89,"title":"和人聴歈","titledesc":"","collection":"","collectiondesc":"","poemindex":39},{"author":"崔珏","charstyle":"近體詩","content":"紅臉初分翠黛愁，錦筵歌板拍清秋。\n一樓春雪和塵落，午夜寒泉帶雨流。\n座上羙人心盡死，尊前旅客涙難收。\n莫辭更送劉郎酒，百斛明珠異日酬。\n","id":65577,"chapter":"卷八十九","chapternum":89,"title":"和人聴歈","titledesc":"","collection":"","collectiondesc":"","poemindex":40},{"author":"崔珏","charstyle":"近體詩","content":"乾坤千里水雲間，釣艇如萍去復還。\n樓上北風斜卷席，湖中西日倒銜山。\n懐沙有恨騷人往，鼓瑟無聲帝子閒。\n何事黄昏尚凝睇，數行烟樹接荆蠻。\n","id":65578,"chapter":"卷八十九","chapternum":89,"title":"岳陽樓晚望","titledesc":"","collection":"","collectiondesc":"","poemindex":41},{"author":"李頻","charstyle":"近體詩","content":"欲出窮吾道，東西自未能。\n捲書唯對鶴，開畫獨留僧。\n落葉和雲掃，秋山共月登。\n何年石上水，夜夜滴髙層。\n","id":65579,"chapter":"卷八十九","chapternum":89,"title":"山居","titledesc":"","collection":"","collectiondesc":"","poemindex":42},{"author":"李頻","charstyle":"近體詩","content":"一忝鄉書薦，長安未得回。\n年光逐渭水，春色上秦臺。\n燕掠平蕪去，人衝細雨來。\n東風生故里，又過幾花開。\n","id":65580,"chapter":"卷八十九","chapternum":89,"title":"秦原早望","titledesc":"","collection":"","collectiondesc":"","poemindex":43},{"author":"李頻","charstyle":"近體詩","content":"擁棹向驚湍，巫峯直上㸔。\n削成從水底，聳出在雲端。\n暮雨晴時少，啼猿渴下難。\n一聞神女去，風竹掃空壇。\n","id":65581,"chapter":"卷八十九","chapternum":89,"title":"過巫峡","titledesc":"","collection":"","collectiondesc":"","poemindex":44},{"author":"李頻","charstyle":"近體詩","content":"越國臨滄海，芳洲暮復晴。\n湖通諸浦白，日隠亂峯明。\n野宿多無定，閒遊免有情。\n天台聞不逺，終到石橋行。\n","id":65582,"chapter":"卷八十九","chapternum":89,"title":"越中行","titledesc":"","collection":"","collectiondesc":"","poemindex":45},{"author":"李頻","charstyle":"近體詩","content":"修竹齊髙樹，書齋竹樹中。\n四時無夏日，三伏有秋風。\n黒處巢幽鳥，隂來叫𠉀蟲。\n牕西太白雪，萬仞在遥空。\n","id":65583,"chapter":"卷八十九","chapternum":89,"title":"夏日題盩厔友人書齋","titledesc":"","collection":"","collectiondesc":"","poemindex":46},{"author":"李頻","charstyle":"近體詩","content":"竹向空齋合，無僧在四隣。\n去雲離坐石，斜月到禪身。\n樹老風終夜，山寒雪見春。\n不知諸祖後，傳印是何人。\n","id":65584,"chapter":"卷八十九","chapternum":89,"title":"贈立規上人","titledesc":"","collection":"","collectiondesc":"","poemindex":47},{"author":"李頻","charstyle":"近體詩","content":"一錫随緣赴，天台又去登。\n長亭舊别路，落日獨行僧。\n夜燒山何處，秋帆浪幾層。\n他時授巾拂，莫道老無能。\n","id":65585,"chapter":"卷八十九","chapternum":89,"title":"送僧入天台","titledesc":"","collection":"","collectiondesc":"","poemindex":48},{"author":"李頻","charstyle":"近體詩","content":"岸擁洪流急，亭開清興長。\n當軒河草晚，入坐水風凉。\n獨鳥驚來客，孤雲觸去檣。\n秋聲和逺雨，暮色帶㣲陽。\n浪静澄窗影，沙明發簟光。\n逍遥毎盡日，誰識愛滄浪。\n","id":65586,"chapter":"卷八十九","chapternum":89,"title":"陕州題河上亭","titledesc":"","collection":"","collectiondesc":"","poemindex":49},{"author":"李頻","charstyle":"近體詩","content":"林邑藏巖洞，幽棲趣若何。\n春篁兼笋密，夏鳥雜雛多。\n坐有清風起，林無暑氣過。\n亂書還就葉，真飲不聴歌。\n片景明紅蘚，斜隂映綠蘿。\n雄文終不惜，莫便棄髙科。\n","id":65587,"chapter":"卷八十九","chapternum":89,"title":"苑中題友人林亭","titledesc":"","collection":"","collectiondesc":"","poemindex":50},{"author":"李頻","charstyle":"近體詩","content":"五陵佳氣晚氤氲，霸業雄圖勢自分。\n秦地山河連紫塞，漢家宫殿入青雲。\n未央樹色春中見，長樂鐘聲月下聞。\n無那楊花起愁思，滿天飄落雪紛紛。\n","id":65588,"chapter":"卷八十九","chapternum":89,"title":"樂遊原春望","titledesc":"","collection":"","collectiondesc":"","poemindex":51},{"author":"李頻","charstyle":"近體詩","content":"庭前樹盡手中栽，先後花分幾番開。\n巢鳥戀雛驚不起，野人思酒去還來。\n自抛官與青山近，誰訝身為白髪催。\n門外㝷常行樂處，重重履迹在莓苔。\n","id":65589,"chapter":"卷八十九","chapternum":89,"title":"題張司馬别墅","titledesc":"","collection":"","collectiondesc":"","poemindex":52},{"author":"李頻","charstyle":"近體詩","content":"中流欲暮見湘煙，葦㟁無窮接楚天。\n去雁逺衝雲夢雪，離人獨上洞庭舩。\n風波盡日依山轉，星漢通宵向水連。\n零落梅花過殘臘，故園歸去又新年。\n","id":65590,"chapter":"卷八十九","chapternum":89,"title":"湖口送友人","titledesc":"","collection":"","collectiondesc":"","poemindex":53},{"author":"李頻","charstyle":"近體詩","content":"家住東臯下，好採舊山薇。\n自省遊泉石，何曽不夜歸。\n","id":65591,"chapter":"卷八十九","chapternum":89,"title":"嵩山夜還","titledesc":"","collection":"","collectiondesc":"","poemindex":54},{"author":"李頻","charstyle":"近體詩","content":"嶺外音書絶，經年復歴春。\n近鄉情更怯，不敢問來人。\n","id":65592,"chapter":"卷八十九","chapternum":89,"title":"渡漢江","titledesc":"","collection":"","collectiondesc":"","poemindex":55},{"author":"李頻","charstyle":"近體詩","content":"聞君一曲古梁州，驚起黄雲塞上愁。\n秦女樹前花正發，北風吹落滿城秋。\n","id":65593,"chapter":"卷八十九","chapternum":89,"title":"聞金吾妓唱梁州","titledesc":"","collection":"","collectiondesc":"","poemindex":56},{"author":"陳陶","charstyle":"古體詩","content":"丹陵五牙客，昨日羅浮歸。\n赤斧尋不得，煙霞空滿衣。\n試於華陽問，果遇三茅知。\n採藥向十洲，同行牧羊兒。\n十洲隔八海，浩渺不可期。\n空留雙白鶴，巢在長松枝。\n","id":65594,"chapter":"卷八十九","chapternum":89,"title":"懐仙唫","titledesc":"","collection":"","collectiondesc":"","poemindex":57},{"author":"陳陶","charstyle":"古體詩","content":"雲溪古流水春晚桃花香憶與我師别片帆歸滄浪滄浪在何許相思涙如雨黄鶴不復來雲深别離處石渠泉泠泠三見菖蒲生日夜勞夢魂隨波注東溟空懐别時惠長讀消魔經","id":65595,"chapter":"卷八十九","chapternum":89,"title":"懐仙唫","titledesc":"","collection":"","collectiondesc":"","poemindex":58},{"author":"陳陶","charstyle":"古體詩","content":"海上一蓑笠，終年垂釣絲。\n滄洲有深意，冠盖何由知。\n直鈎不營魚，蝸室無妻兒。\n渴飲寒泉水，饑飡紫靈芝。\n鶴髮披兩肩，髙懐如澄陂。\n嘗聞仙老言，云是古鴟夷。\n石竇閟雷雨，金潭養蛟螭。\n乗槎上玉津，騎鹿遊峨嵋。\n以人為語黙，與世為雄雌。\n兹焉乃磻溪，豹變應須時。\n自古隠淪客，無非王者師。\n","id":65596,"chapter":"卷八十九","chapternum":89,"title":"避世翁","titledesc":"","collection":"","collectiondesc":"","poemindex":59},{"author":"陳陶","charstyle":"古體詩","content":"亂山滄海曲，中有横陽道。\n束馬過銅梁，苕華坐堪老。\n鳩鳴髙崖裂，熊鬬深樹倒。\n絶壑無坤維，重林失蒼昊。\n躋攀寡儔侣，扶接念輿皁。\n俛仰慄嵌空，無因掇靈草。\n梯窮聞戍鼓，魂續賴丘禱。\n敞豁天地歸，縈紆村落好。\n悠悠思蔣徑，擾擾愧商皓。\n馳想永嘉侯，應傷此懐抱。\n","id":65597,"chapter":"卷八十九","chapternum":89,"title":"旅次銅山途中先寄溫州韓使君","titledesc":"","collection":"","collectiondesc":"","poemindex":60},{"author":"陳陶","charstyle":"古體詩","content":"昔年嫖姚䕶羌月，今見嫖姚雙鬢雪。\n青塚曽無尺寸歸，錦書多寄窮荒骨。\n百戰金瘡體沙磧，鄉心一片懸秋碧。\n漢地應啼破鏡時，塞塵萬里嬋姢隔。\n度磧衝雲朔風起，邉笳欲曉生青珥。\n隴上横吹雪色刀，何年斷得匈奴臂。\n","id":65598,"chapter":"卷八十九","chapternum":89,"title":"闗山月","titledesc":"","collection":"","collectiondesc":"","poemindex":61},{"author":"陳陶","charstyle":"古體詩","content":"古城濛濛花覆水，昔日住人今住鬼。\n野雀荒臺遺子孫，千年飲啄枯桑根。\n不隨海燕柏梁去，應無玉環銜報恩。\n近村紅粟香壓枝，嗷嗷黄口訴朝饑。\n生來未見鳳凰語，欲飛常怕蜘蛛絲。\n斷腸四隅天四絶，清泉緑蒿無恐疑。\n","id":65599,"chapter":"卷八十九","chapternum":89,"title":"空城雀","titledesc":"","collection":"","collectiondesc":"","poemindex":62},{"author":"陳陶","charstyle":"近體詩","content":"帝燭熒煌下九天，蓬萊宫曉玉爐烟。\n無窮鸞鳳隨金母，來賀薫風一萬年。\n","id":65600,"chapter":"卷八十九","chapternum":89,"title":"朝元引","titledesc":"","collection":"","collectiondesc":"","poemindex":63},{"author":"陳陶","charstyle":"近體詩","content":"玉殿雲開露冕旒，下方珠翠壓鼇頭。\n天雞唱罷南山曙，春色先歸十二樓。\n","id":65601,"chapter":"卷八十九","chapternum":89,"title":"朝元引","titledesc":"","collection":"","collectiondesc":"","poemindex":64},{"author":"陳陶","charstyle":"近體詩","content":"萬㝢靈祥擁帝居，東華元老薦屠蘇。\n龍池遥望非煙拜，五色曈曨在玉壺。\n","id":65602,"chapter":"卷八十九","chapternum":89,"title":"朝元引","titledesc":"","collection":"","collectiondesc":"","poemindex":65},{"author":"陳陶","charstyle":"近體詩","content":"寶祚河宫一向清，龜魚天篆益分明。\n近臣欲獻登封草，五嶽齊呼萬嵗聲。\n","id":65603,"chapter":"卷八十九","chapternum":89,"title":"朝元引","titledesc":"","collection":"","collectiondesc":"","poemindex":66},{"author":"陳陶","charstyle":"近體詩","content":"水閣簾開燕引雛，朝朝攀折望金吾。\n聞道磧西春不到，花時還憶故園無。\n","id":65604,"chapter":"卷八十九","chapternum":89,"title":"氷調詞","titledesc":"","collection":"","collectiondesc":"","poemindex":67},{"author":"陳陶","charstyle":"近體詩","content":"長夜孤眠倦錦衾，秦樓霜月苦邊心。\n征人一倍裝綿厚，猶慮交河雪凍深。\n","id":65605,"chapter":"卷八十九","chapternum":89,"title":"氷調詞","titledesc":"","collection":"","collectiondesc":"","poemindex":68},{"author":"陳陶","charstyle":"近體詩","content":"一顧成周力有餘，白雲閒釣五溪魚。\n中原莫道無麟鳳，自是皇家結網疎。\n","id":65606,"chapter":"卷八十九","chapternum":89,"title":"閒居雜興","titledesc":"","collection":"","collectiondesc":"","poemindex":69},{"author":"陳陶","charstyle":"近體詩","content":"長愛真人王子喬，五松山月伴吹簫。\n從他浮世悲生死，獨駕蒼麟入九霄。\n","id":65607,"chapter":"卷八十九","chapternum":89,"title":"閒居雜興","titledesc":"","collection":"","collectiondesc":"","poemindex":70},{"author":"陳陶","charstyle":"近體詩","content":"近來詩思清於水，老大心情薄似雲。\n己向昇天得門户，錦衾深愧卓文君〈麗情集云嚴尚書宇鎮豫章以陶操行清潔欲撓之遣小妓號蓮花者往侍焉陶殊不採妓為詩求去云蓮花為號玉為腮珍重尚書遣妾來處士不生巫峽夢虚勞神女下陽臺陶答之云云後人移其事為陳圖南非也〉。\n","id":65608,"chapter":"卷八十九","chapternum":89,"title":"答蓮花妓","titledesc":"","collection":"","collectiondesc":"","poemindex":71},{"author":"李咸用","charstyle":"古體詩","content":"横塘日澹秋雲隔，浪織輕颸羅羃羃。\n紅綃撇水蕩舟人，畫橈摻摻柔荑白。\n鯉魚虚擲無消息，花老蓮疎愁未摘。\n却把金釵打綠荷，懊惱露珠穿不得。\n","id":65609,"chapter":"卷八十九","chapternum":89,"title":"塘上行","titledesc":"","collection":"","collectiondesc":"","poemindex":72},{"author":"李咸用","charstyle":"古體詩","content":"江南四月薫風低，江南女兒芳步齊。\n晚雲接水共渺瀰，逺沙叠草空萋萋。\n白苧不堪論古意，數花猶可醉前溪。\n孤舟有客歸未得，鄉夢欲成山鳥啼。\n","id":65610,"chapter":"卷八十九","chapternum":89,"title":"江南曲","titledesc":"","collection":"","collectiondesc":"","poemindex":73},{"author":"李咸用","charstyle":"古體詩","content":"大沙相拍流水鳴蓬山鳥獸多奇形琴心不喜亦不驚安絃緩爪何泠泠水僊縹緲來相迎伯牙從此留嘉名嶧陽散木虚且輕重華斧下知其聲檿絲相糺成凄清調和引得薫風生指底先王長養情曲終天下稱太平後人好事傳其曲有時聲足意不足始峩峩兮復洋洋但見山清兼水緑成連入海移人情豈是本來無嗜慾琴兮琴兮在自然不在徽金將軫玉","id":65611,"chapter":"卷八十九","chapternum":89,"title":"水仙操","titledesc":"","collection":"","collectiondesc":"","poemindex":74},{"author":"李咸用","charstyle":"古體詩","content":"幽人不喜凡草生，秋鋤劚得寒青青。\n庭閒土痩根脚獰，風揺雨拂精神醒。\n短影月斜不滿尺，清聲細入鳴蛩夕。\n天人戲剪蒼龍髯，參差簇在瑶堦側。\n金精水鬼欺不得，長與東皇逞顔色。\n勁節暫因君子移，貞心不為麻中直。\n","id":65612,"chapter":"卷八十九","chapternum":89,"title":"小松歌","titledesc":"","collection":"","collectiondesc":"","poemindex":75},{"author":"李咸用","charstyle":"近體詩","content":"草堂書一架，苔徑竹千竿。\n難世投誰是，清貧且自安。\n隣居皆學稼，客至亦無官。\n焦尾何人聴，良宵對月彈。\n","id":65613,"chapter":"卷八十九","chapternum":89,"title":"山居","titledesc":"","collection":"","collectiondesc":"","poemindex":76},{"author":"李咸用","charstyle":"近體詩","content":"浩蕩東風裏，徘徊無所親。\n危城三面水，古樹一邊春。\n衰世難修道，花時不稱貧。\n滔滔天下者，何處問通津。\n","id":65614,"chapter":"卷八十九","chapternum":89,"title":"春日","titledesc":"","collection":"","collectiondesc":"","poemindex":77},{"author":"李咸用","charstyle":"近體詩","content":"共訝髙樓望，匡廬色已空。\n白雲横野濶，遮岳與天同。\n數㸃雨入酒，滿襟香在風。\n逺江吟得出，方下郡齋東。\n","id":65615,"chapter":"卷八十九","chapternum":89,"title":"登樓值雨","titledesc":"","collection":"","collectiondesc":"","poemindex":78},{"author":"李咸用","charstyle":"近體詩","content":"忽憶金蘭友，㩦琴去自由。\n逺尋寒澗碧，深入亂山秋。\n見後却無語，别來長獨愁。\n幸逢三五夕，露坐對㝠捜。\n","id":65616,"chapter":"卷八十九","chapternum":89,"title":"秋日訪同人","titledesc":"","collection":"","collectiondesc":"","poemindex":79},{"author":"李咸用","charstyle":"近體詩","content":"出門無至友，動即到君家。\n空掩一庭竹，去㸔何寺花。\n短僮應捧杖，稚女學擎茶。\n吟罷留題處，苔階日影斜。\n","id":65617,"chapter":"卷八十九","chapternum":89,"title":"訪友人不遇","titledesc":"","collection":"","collectiondesc":"","poemindex":80},{"author":"李咸用","charstyle":"近體詩","content":"天涯行欲遍，此夜故人情。\n鄉國别來久，干戈還未平。\n燈殘偏有焰，雪甚却無聲。\n多少新聞見，應須語到眀。\n","id":65618,"chapter":"卷八十九","chapternum":89,"title":"冬夕喜友生至","titledesc":"","collection":"","collectiondesc":"","poemindex":81},{"author":"李咸用","charstyle":"近體詩","content":"天驕頻犯塞，鐵騎又征西。\n臣節輕鄉土，雄心生鼔鼙。\n地寒花不艶，沙逺日難低。\n漸喜秋弓健，鵰翻白草齊。\n","id":65619,"chapter":"卷八十九","chapternum":89,"title":"送邊将","titledesc":"","collection":"","collectiondesc":"","poemindex":82},{"author":"李咸用","charstyle":"近體詩","content":"忍涙不敢下，恐兄情更傷。\n别離當亂世，骨肉在他鄉。\n語盡意不盡，路長愁更長。\n那堪囬首處，殘照滿衣裳。\n","id":65620,"chapter":"卷八十九","chapternum":89,"title":"送從兄坤載","titledesc":"","collection":"","collectiondesc":"","poemindex":83},{"author":"李咸用","charstyle":"近體詩","content":"瘦倚青竹杖，鑪峯指欲歸。\n霜粘行日屨，風暖到時衣。\n凭檻雲還在，攀松鶴不飛。\n何曽有别恨，楊栁自依依。\n","id":65621,"chapter":"卷八十九","chapternum":89,"title":"送錢契明尊師歸廬山","titledesc":"","collection":"","collectiondesc":"","poemindex":84},{"author":"李咸用","charstyle":"近體詩","content":"淅淅夢初驚，幽窗枕簟清。\n更無人共聴，秖有月空明。\n急想穿巖曲，低應過石平。\n欲將琴强寫，不是自然聲。\n","id":65622,"chapter":"卷八十九","chapternum":89,"title":"聞泉","titledesc":"","collection":"","collectiondesc":"","poemindex":85},{"author":"李咸用","charstyle":"近體詩","content":"因閱鄉居景，歸心寸火燃。\n吾家依碧嶂，小檻枕清川。\n逺雨籠孤戍，斜陽隔斷煙。\n沙虚遺虎跡，水伏聚蛟涎。\n糲䴯芟汀蓼，甘茶挈石泉。\n霜朝巡栗樹，風夜探魚船。\n戲日魚呈腹，翹灘鷺並肩。\n碁㝷盤石浄，酒傍野花妍。\n器以鋤為利，家惟竹直錢。\n飯香同豆熟，湯暖摘松煎。\n睡島鳬藏足，攀藤狖凍拳。\n淺茅鳴鬬雉，曲枿嘯寒鳶。\n秋果樝梨澀，晨羞笋蕨鮮。\n衣簔留冷閣，席草種閒田。\n椎髻擔餔餉，龎眉識稔年。\n嚇鷹芻戴笠，驅犢篠充鞭。\n不重官於社，常尊食作天。\n谷深青藹蔽，峯迥白雲纒。\n毎憶闗魂夢，長誇表愛憐。\n覽君書壁句，誘我率成篇。\n","id":65623,"chapter":"卷八十九","chapternum":89,"title":"和吳處士題村叟壁","titledesc":"","collection":"","collectiondesc":"","poemindex":86},{"author":"李咸用","charstyle":"近體詩","content":"㝷常濡翰次恨不到端溪得自新知已如逢舊解㩦翫餘輕照乗謝欲等懸黎静對勝凡客閒窺憶好題媧天補剰石昆劒切來泥着指痕猶濕停旬水未低呵雲潤柱礎筆彩飲虹霓鵒眼工諳謬羊肝士乍刲連澌光比鏡囚墨膩於䃜書信成池黒吟須到日西正誇憂盜竊將隠怯攀躋捧受同交印矜持過秉珪草顛終近旭嬾癖必無𥞇用合緣鸚鵡珍應負㑹稽貞姿還落落寒韻或凄凄風月情相半煙花思豈迷宜從方袋挈枉把短行批淺小金為斗泓澄玉作隄遇人依我惜想爾與天齊〈闕〉    行時秖獨齎","id":65624,"chapter":"卷八十九","chapternum":89,"title":"謝友生遺端溪硯瓦","titledesc":"","collection":"","collectiondesc":"","poemindex":87},{"author":"李咸用","charstyle":"近體詩","content":"雲木沉沉夏亦寒，此中幽隠幾經年。\n無多别業供王税，大半生涯在釣船。\n蜀魄叫迴芳草色，鷺鷥飛破夕陽烟。\n干戈蝟起能髙卧，只箇逍遥是謫仙。\n","id":65625,"chapter":"卷八十九","chapternum":89,"title":"題王處士山居","titledesc":"","collection":"","collectiondesc":"","poemindex":88},{"author":"李咸用","charstyle":"近體詩","content":"春風春雨一何頻，望極空江覺損神。\n鶯有來由重入谷，栁無情緒强依人。\n漢庭謁者休言事，魯國諸生莫問津。\n賴是水鄉樗櫟賤，滿爐紅焰且相親。\n","id":65626,"chapter":"卷八十九","chapternum":89,"title":"依韻修睦上人山居","titledesc":"","collection":"","collectiondesc":"","poemindex":89},{"author":"李咸用","charstyle":"近體詩","content":"麻衣未識帝城塵，四十為儒是病身。\n有恨不闗銜國恥，無愁直為倚家貧。\n齊輕東海二髙士，漢重商山四老人。\n一種愛閒閒不得，混時行止却應真。\n","id":65627,"chapter":"卷八十九","chapternum":89,"title":"和友人喜相遇","titledesc":"","collection":"","collectiondesc":"","poemindex":90},{"author":"李咸用","charstyle":"近體詩","content":"不傍江煙訪所思，更應無處展愁睂。\n數杯竹閣花殘酒，一局松窗日午碁。\n多病却疑天與便，自愚潛喜衆相欺。\n非窮非達非髙尚，冷笑行藏秖獨知。\n","id":65628,"chapter":"卷八十九","chapternum":89,"title":"和友人喜相遇","titledesc":"","collection":"","collectiondesc":"","poemindex":91},{"author":"李咸用","charstyle":"近體詩","content":"鴻雁哀哀背朔方，餘霞倒影画瀟湘。\n長汀細草愁春浪，古渡寒花倚夕陽。\n鬼樹夜分千炬火，漁舟朝卷一篷霜。\n儂家本是持竿者，為愛明時入帝鄉。\n","id":65629,"chapter":"卷八十九","chapternum":89,"title":"湘浦有懐","titledesc":"","collection":"","collectiondesc":"","poemindex":92},{"author":"李咸用","charstyle":"近體詩","content":"茫茫天意為誰留，深染夭桃備勝遊。\n未醉己知醒後憶，欲開先為落時愁。\n癡蛾亂撲燈難滅，躍鯉傍驚電不收。\n何事梨花空似雪，也稱春色是悠悠。\n","id":65630,"chapter":"卷八十九","chapternum":89,"title":"緋桃花","titledesc":"","collection":"","collectiondesc":"","poemindex":93},{"author":"李山甫","charstyle":"近體詩","content":"栁帶東風一向斜，春隂澹澹蔽人家。\n有時三㸃兩㸃雨，到處十枝五枝花。\n萬井樓臺疑繡畫，九原珠翠似烟霞。\n年年今日誰相問，獨卧長安泣嵗華。\n","id":65631,"chapter":"卷八十九","chapternum":89,"title":"寒食","titledesc":"","collection":"","collectiondesc":"","poemindex":94},{"author":"李山甫","charstyle":"近體詩","content":"風煙放蕩花披猖，鞦韆女兒飛出墻。\n繡袍馳馬拾遺翠，錦袖鬭雞喧廣場。\n天地氣和融霽色，池臺日暖燒春光。\n自憐塵土無他事，空脱荷衣泥醉鄉。\n","id":65632,"chapter":"卷八十九","chapternum":89,"title":"寒食","titledesc":"","collection":"","collectiondesc":"","poemindex":95},{"author":"李山甫","charstyle":"近體詩","content":"江色沈天萬草齊，暖烟晴靄自相迷。\n蜂憐杏蘂細香落，鶯墜栁條濃翠低。\n千隊國娥輕似雪，一羣公子醉如泥。\n斜陽怪得長安動，陌上分飛萬馬蹄。\n","id":65633,"chapter":"卷八十九","chapternum":89,"title":"曲江","titledesc":"","collection":"","collectiondesc":"","poemindex":96},{"author":"李山甫","charstyle":"近體詩","content":"千里煙砂盡日昏，戰餘燒罷閉重門。\n新成劍㦸皆農器，舊着衣裳盡血痕。\n卷地朔風吹白骨，挂天青氣泣幽魂。\n自憐長策無人問，羞戴儒冠傍塞垣。\n","id":65634,"chapter":"卷八十九","chapternum":89,"title":"兵後㝷邊","titledesc":"","collection":"","collectiondesc":"","poemindex":97},{"author":"李山甫","charstyle":"近體詩","content":"曽傍龍舟拂翠華，至今凝恨倚天涯。\n但經春色還秋色，不覺楊家是李家。\n背日古隂從北朽，逐波疎影向南斜。\n年年只有晴風便，遥為雷塘送雪花。\n","id":65635,"chapter":"卷八十九","chapternum":89,"title":"隋堤栁","titledesc":"","collection":"","collectiondesc":"","poemindex":98},{"author":"李山甫","charstyle":"近體詩","content":"一拓纖痕更不收，翠㣲蒼蘚幾經秋。\n誰陳帝子和番策，我是男兒為國羞。\n寒雨洗來香已盡，澹烟籠着悵長留。\n可憐汾水知人意，旁與吞聲未忍休〈廣川書跋云初僕固懐恩之叛其女沒入宫大厯四年回紇請婚因封為崇徽公主降可汗道汾州以手掌托石壁遂有手痕今靈石有崇徽公主手痕碑〉。\n","id":65636,"chapter":"卷八十九","chapternum":89,"title":"隂地闗崇徽公主手跡","titledesc":"","collection":"","collectiondesc":"","poemindex":99},{"author":"李山甫","charstyle":"近體詩","content":"咬咬嘎嘎水禽聲，露洗松隂滿院清。\n溪畔印沙多鶴跡，檻前題竹有僧名。\n問人逺岫千重意，對客閒雲一片情。\n早晚塵埃得休去，且將琴劍事先生。\n","id":65637,"chapter":"卷八十九","chapternum":89,"title":"方干隠居","titledesc":"","collection":"","collectiondesc":"","poemindex":100},{"author":"李山甫","charstyle":"近體詩","content":"情知此事少知音，自是先生枉用心。\n世上㡬時曽好古，人前何必更沾襟。\n致身不似笙簧巧，悦耳寜如鄭衞淫。\n三尺燋桐七條線，子期師曠兩沈沈。\n","id":65638,"chapter":"卷八十九","chapternum":89,"title":"贈彈琴李處士","titledesc":"","collection":"","collectiondesc":"","poemindex":101},{"author":"李山甫","charstyle":"近體詩","content":"曽是皇家幾世侯，入雲髙第照神州。\n栁遮門户横金鎖，花擁絃歌咽畫樓。\n錦袖妒姬争巧笑，玉銜嬌馬索閒遊。\n麻衣酷獻平生業，醉倚春風不㸃頭。\n","id":65639,"chapter":"卷八十九","chapternum":89,"title":"公子家","titledesc":"","collection":"","collectiondesc":"","poemindex":102},{"author":"李山甫","charstyle":"近體詩","content":"栁底花隂壓露塵，醉煙輕罩一團春。\n鴛鴦占水能嗔客，鸚鵡嫌籠解罵人。\n腰褭似龍隨日换，輕盈如燕逐年新。\n不知買盡長安笑，活得蒼生幾户貧。\n","id":65640,"chapter":"卷八十九","chapternum":89,"title":"公子家","titledesc":"","collection":"","collectiondesc":"","poemindex":103},{"author":"李山甫","charstyle":"近體詩","content":"平生不識繡衣裳，閒把荆簪益自傷。\n鏡裏秖應諳素貌，人間多自重紅妝。\n當年未嫁還憂老，終日求媒即道狂。\n兩意定知無説處，暗垂珠涙滴蠶筐。\n","id":65641,"chapter":"卷八十九","chapternum":89,"title":"貧女","titledesc":"","collection":"","collectiondesc":"","poemindex":104},{"author":"李山甫","charstyle":"近體詩","content":"邀勒春風不蚤開，衆芳飄後上樓臺。\n數苞仙艶火中出，一片異香天上來。\n曉露精神妖欲動，暮烟情態恨成堆。\n知君也解相輕薄，斜凭䦨干首重迴〈司空表聖有絶句云芙蓉騷客空留怨芍藥詩家只寄情誰似天才李山甫牡丹屬思亦縱横盖指此詩也〉。\n","id":65642,"chapter":"卷八十九","chapternum":89,"title":"牡丹","titledesc":"","collection":"","collectiondesc":"","poemindex":105},{"author":"李山甫","charstyle":"近體詩","content":"只為遮樓又拂橋，被人摧折好枝條。\n假饒張緒如今在，須把風流暗裏銷。\n","id":65643,"chapter":"卷八十九","chapternum":89,"title":"栁","titledesc":"","collection":"","collectiondesc":"","poemindex":106},{"author":"李山甫","charstyle":"近體詩","content":"弱帶低垂可自由，傍他門户倚他樓。\n金風不解相擡舉，露壓烟欺直到秋。\n","id":65644,"chapter":"卷八十九","chapternum":89,"title":"栁","titledesc":"","collection":"","collectiondesc":"","poemindex":107},{"author":"李山甫","charstyle":"近體詩","content":"終日堂前學畫睂，幾人曽道勝花枝。\n試㸔三月春殘後，門外青隂是阿誰。\n","id":65645,"chapter":"卷八十九","chapternum":89,"title":"栁","titledesc":"","collection":"","collectiondesc":"","poemindex":108},{"author":"李山甫","charstyle":"近體詩","content":"也曽飛絮謝家庭，從此風流别有名。\n不是向人無用處，一枝愁殺别離情。\n","id":65646,"chapter":"卷八十九","chapternum":89,"title":"栁","titledesc":"","collection":"","collectiondesc":"","poemindex":109}]