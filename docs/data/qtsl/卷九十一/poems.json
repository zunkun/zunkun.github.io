[{"author":"羅隠","charstyle":"古體詩","content":"借問隴頭水，年年恨何事。\n全疑嗚咽聲，中有征人淚。\n自古無長策，况我非深智。\n何計謝潺湲，一宵空不寐。\n","id":65868,"chapter":"卷九十一","chapternum":91,"title":"隴頭水","titledesc":"","collection":"","collectiondesc":"","poemindex":1},{"author":"羅隠","charstyle":"古體詩","content":"江南濕雨鮫綃軟漠漠逺山眉黛淺水國多愁又有情夜槽壓酒銀船滿細栁揺烟凝曉空吳王臺榭春夢中鴛鴦鸂𪆟喚不起平鋪緑水眠東風西陵路逺月悄悄油壁車輕嫁蘓小","id":65869,"chapter":"卷九十一","chapternum":91,"title":"江南行","titledesc":"","collection":"","collectiondesc":"","poemindex":2},{"author":"羅隠","charstyle":"古體詩","content":"去年今夜江南别，鴛鴦翅冷飛蓬熱。\n今年今夜江北邉，鯉魚腸斷音書絶。\n男兒心事無了時，出門上馬不自知。\n","id":65870,"chapter":"卷九十一","chapternum":91,"title":"江南别","titledesc":"","collection":"","collectiondesc":"","poemindex":3},{"author":"羅隠","charstyle":"古體詩","content":"正月十五日書札，五月十六日到來。\n栁吟秦望咫尺地，鯉魚何處閒徘徊。\n故人情意未疎索，次第序述眉眼開。\n上言二年隔烟水，下有數幅真瓊瑰。\n行吟坐讀口不倦，瀑泉激射琅玕摧。\n壁池蘭蕙日已老，村酒蘸甲時幾杯。\n鶴齡鴻算不復見，雨後蓑笠空莓苔。\n自從黄㓂擾中土，人心波蕩猶未廻。\n道殷合眼拜九列，張濬掉舌升三台。\n朝廷濟濟百揆序，寧將對面容姦囘。\n禍生有基妖有漸，翠華西幸蒙塵埃。\n三川梗塞兩河閉，大明宫殿生蒿萊。\n懦夫早歲不量力，策蹇仰北髙崔嵬。\n千門萬户扃鎖密，良匠不肯雕散材。\n君今得意尚如此，况我麋鹿悠悠哉。\n榮衰貴賤目所覩，莫嫌頭白黄金臺。\n","id":65871,"chapter":"卷九十一","chapternum":91,"title":"酬丘光庭","titledesc":"","collection":"","collectiondesc":"","poemindex":4},{"author":"羅隠","charstyle":"近體詩","content":"青樓枕路隅，璧甃復椒塗。\n晩夢通簾押，春寒逼酒罏。\n解吟憐芍藥，難見恨菖蒲。\n試問年多少，鄰姬亦姓胡。\n","id":65872,"chapter":"卷九十一","chapternum":91,"title":"效玊臺體","titledesc":"","collection":"","collectiondesc":"","poemindex":5},{"author":"羅隠","charstyle":"近體詩","content":"東風百卉搖，舊國路迢迢。\n偶病成疎散，因貧得寂寥。\n倚簷髙栁弱，乘露小桃妖。\n春色常無處，村醪更一瓢。\n","id":65873,"chapter":"卷九十一","chapternum":91,"title":"春居","titledesc":"","collection":"","collectiondesc":"","poemindex":6},{"author":"羅隠","charstyle":"近體詩","content":"絶境非身事，流年但物華。\n水梳苔髪直，風引蕙心斜。\n凡客從題鳯，膚音未勝蛙。\n小船兼有槳，始與問漁家。\n","id":65874,"chapter":"卷九十一","chapternum":91,"title":"絶境","titledesc":"","collection":"","collectiondesc":"","poemindex":7},{"author":"羅隠","charstyle":"近體詩","content":"宰邑慚良術，為文愧壯圖。\n縱饒長委命，爭奈漸非夫。\n杯酒有時有，亂離無處無。\n金庭在何處，囘首一踟蹰。\n","id":65875,"chapter":"卷九十一","chapternum":91,"title":"秋晩","titledesc":"","collection":"","collectiondesc":"","poemindex":8},{"author":"羅隠","charstyle":"近體詩","content":"官厯行將盡，村醪强自傾。\n厭寒思暖律，畏老惜殘更。\n歳月已如此，冦戎猶未平。\n兒童不諳事，歌吹待天明。\n","id":65876,"chapter":"卷九十一","chapternum":91,"title":"除夜","titledesc":"","collection":"","collectiondesc":"","poemindex":9},{"author":"羅隠","charstyle":"近體詩","content":"翠歛王孫草，荒誅宋玊茅。\n冦餘無故物，時薄少深交。\n迸笋穿行逕，饑雛出壞巢。\n小園吾亦有，多病近來抛。\n","id":65877,"chapter":"卷九十一","chapternum":91,"title":"杜處士新居","titledesc":"","collection":"","collectiondesc":"","poemindex":10},{"author":"羅隠","charstyle":"近體詩","content":"晴川倚落暉，極目思依依。\n野色寒來淺，人家亂後稀。\n久遊身不達，多病意常違。\n還有魚船在，時時夢裏歸。\n","id":65878,"chapter":"卷九十一","chapternum":91,"title":"秋浦","titledesc":"","collection":"","collectiondesc":"","poemindex":11},{"author":"羅隠","charstyle":"近體詩","content":"關城樹色齊，徃事未全迷。\n塞路真人氣，封門壯士泥。\n草濃延蝶舞，花密教鶯啼。\n若以鳴為徳，鸞凰不及雞。\n","id":65879,"chapter":"卷九十一","chapternum":91,"title":"早登新安縣樓","titledesc":"","collection":"","collectiondesc":"","poemindex":12},{"author":"羅隠","charstyle":"近體詩","content":"龍樓李丞相，昔歳仰髙文。\n黄閣尋無主，青山竟未聞。\n夜船乗海月，秋寺伴江雲。\n却恐塵埃裏，浮名㸃汚君。\n","id":65880,"chapter":"卷九十一","chapternum":91,"title":"寄陸龜䝉〈李相公蔚在淮南嘗徵其詩〉","titledesc":"","collection":"","collectiondesc":"","poemindex":13},{"author":"羅隠","charstyle":"近體詩","content":"髙亭暮色中，徃事更誰同。\n水漫矜天濶，山應到此窮。\n病憐京口酒，老怯海門風。\n惟有言堪解，何由見逺公。\n","id":65881,"chapter":"卷九十一","chapternum":91,"title":"北固亭東望寄默師","titledesc":"","collection":"","collectiondesc":"","poemindex":14},{"author":"羅隠","charstyle":"近體詩","content":"春草荒墳墓，萋萋向虎丘。\n死猶嫌寂寞，生肯不風流。\n皎鏡山泉冷，輕裾海霧秋。\n還應伴西子，香逕夜深遊。\n","id":65882,"chapter":"卷九十一","chapternum":91,"title":"姑蘇真娘墓","titledesc":"","collection":"","collectiondesc":"","poemindex":15},{"author":"羅隠","charstyle":"近體詩","content":"籬落歳云晏，數枝聊自芳。\n雪裁纖蘂密，金拆小苞香。\n千載白衣酒，一生青女霜。\n春叢莫輕薄，彼此有行藏。\n","id":65883,"chapter":"卷九十一","chapternum":91,"title":"菊","titledesc":"","collection":"","collectiondesc":"","poemindex":16},{"author":"羅隠","charstyle":"近體詩","content":"不必嫌漂露，何妨養羽毛。\n漢妃金屋逺，盧女杏梁髙。\n野迥雙飛急，烟晴對語勞。\n猶勝黄雀在，棲息是蓬蒿。\n","id":65884,"chapter":"卷九十一","chapternum":91,"title":"燕","titledesc":"","collection":"","collectiondesc":"","poemindex":17},{"author":"羅隠","charstyle":"近體詩","content":"衰老應難更進趨，藥畦經卷自朝晡。\n縱無顯效亦藏拙，若有所成甘守株。\n漢武廵遊虚軋軋，秦皇吞併漫驅驅。\n如何只見丁家鶴，依舊遼東歎緑蕪。\n","id":65885,"chapter":"卷九十一","chapternum":91,"title":"自貽","titledesc":"","collection":"","collectiondesc":"","poemindex":18},{"author":"羅隠","charstyle":"近體詩","content":"野水無情去不囘，水邉花好為誰開。\n秖知事逐眼前過，不覺老從頭上來。\n窮似丘軻休歎息，達如周召亦塵埃。\n思量此理何人㑹，䝉邑先生最有才。\n","id":65886,"chapter":"卷九十一","chapternum":91,"title":"水邉偶題","titledesc":"","collection":"","collectiondesc":"","poemindex":19},{"author":"羅隠","charstyle":"近體詩","content":"西上青雲未有期，東浮滄海去何遲。\n酒闌夢覺不稱意，花落月明空所思。\n長恐病侵多事日，可堪忙過少年時。\n鬭雞走狗五陵道，惆悵輸他輕薄兒。\n","id":65887,"chapter":"卷九十一","chapternum":91,"title":"西上","titledesc":"","collection":"","collectiondesc":"","poemindex":20},{"author":"羅隠","charstyle":"近體詩","content":"關畔春雲拂馬頭，馬前春事共悠悠。\n風欺岸栁長條困，露浥山花小朶愁。\n信越功名髙似狗，裴王氣力大於牛。\n未知至竟將何用，渭水涇泥一向流。\n","id":65888,"chapter":"卷九十一","chapternum":91,"title":"關亭春望","titledesc":"","collection":"","collectiondesc":"","poemindex":21},{"author":"羅隠","charstyle":"近體詩","content":"江頭日暖花又開，江東行客心悠哉。\n髙陽酒徒半凋落，終南山色空崔嵬。\n聖代也知無棄物，侯門未必用非才。\n一船明月一竿竹，家住五湖歸去來。\n","id":65889,"chapter":"卷九十一","chapternum":91,"title":"曲江春感","titledesc":"","collection":"","collectiondesc":"","poemindex":22},{"author":"羅隠","charstyle":"近體詩","content":"松橘蒼黄覆釣磯，早年生計近年違。\n老知風月終堪恨，貧覺家山不易歸。\n别岸客帆和鴈落，晩程霜葉向人飛。\n買臣嚴助精靈在，應笑無成一布衣。\n","id":65890,"chapter":"卷九十一","chapternum":91,"title":"東歸途中作","titledesc":"","collection":"","collectiondesc":"","poemindex":23},{"author":"羅隠","charstyle":"近體詩","content":"冷烟輕靄傍衰叢，此夕秦淮駐斷篷。\n棲鴈逺驚沽酒火，亂鴉髙避落帆風。\n地銷王氣波聲急，山帶秋隂樹影空。\n六代精靈人不見，思量應在月明中。\n","id":65891,"chapter":"卷九十一","chapternum":91,"title":"金陵夜泊","titledesc":"","collection":"","collectiondesc":"","poemindex":24},{"author":"羅隠","charstyle":"近體詩","content":"逺雪亭亭望未消，岳陽春淺自相饒。\n短蘆冒土初生笋，髙栁偷風已弄條。\n波汎洞庭獱獺健，谷連荆楚鬼神妖。\n中流菱唱泊何處，一隻畵船蘭作橈。\n","id":65892,"chapter":"卷九十一","chapternum":91,"title":"早春巴陵道中","titledesc":"","collection":"","collectiondesc":"","poemindex":25},{"author":"羅隠","charstyle":"近體詩","content":"九華巉崪廕柴扉，長憶前時此息機。\n黄菊倚風村酒熟，緑蒲低雨釣魚歸。\n干戈已是三年别，塵土那堪萬事違。\n囘首佳期恨多少，夜䦨霜露又沾衣。\n","id":65893,"chapter":"卷九十一","chapternum":91,"title":"憶九華","titledesc":"","collection":"","collectiondesc":"","poemindex":26},{"author":"羅隠","charstyle":"近體詩","content":"蓮塘館東初日明，蓮塘館西行人行。\n隔林啼鳥似相應，當路好花疑有情。\n一夢不須追徃事，數杯猶可慰勞生。\n莫言來去只如此，君看鬢邉霜幾莖。\n","id":65894,"chapter":"卷九十一","chapternum":91,"title":"蓮塘驛","titledesc":"","collection":"","collectiondesc":"","poemindex":27},{"author":"羅隠","charstyle":"近體詩","content":"寒聲獵獵戍旗風，獨倚危樓悵望中。\n萬里山河唐土地，千年魂魄晉英雄。\n離心不忍聴邉馬，徃事應須問塞鴻。\n好脫儒冠從校尉，一枝長㦸六鈞弓。\n","id":65895,"chapter":"卷九十一","chapternum":91,"title":"登夏州城樓","titledesc":"","collection":"","collectiondesc":"","poemindex":28},{"author":"羅隠","charstyle":"近體詩","content":"逺樹連天水接空，幾年行樂舊隋宫。\n花開花謝長如此，人去人來自不同。\n鸞鳯調髙何處酒，吳牛蹄健滿車風。\n思量只合騰騰醉，煮海平陳盡夢中。\n","id":65896,"chapter":"卷九十一","chapternum":91,"title":"春日獨遊禪智寺","titledesc":"","collection":"","collectiondesc":"","poemindex":29},{"author":"羅隠","charstyle":"近體詩","content":"滿檻山川漾落暉，檻前前事去如飛。\n雲中雞犬劉安過，月裏笙歌煬帝歸。\n江蹙海門帆散出，地吞淮口樹相依。\n紅樓翠幕知多少，長向東風有是非。\n","id":65897,"chapter":"卷九十一","chapternum":91,"title":"揚州開元寺閣上作","titledesc":"","collection":"","collectiondesc":"","poemindex":30},{"author":"羅隠","charstyle":"近體詩","content":"齊王僚屬好男兒，偶覔東歸便得歸。\n滿目路岐抛似夢，一船風雨去如飛。\n盤擎紫線蓴初熟，筯撥紅絲膾正肥。\n惆悵中途無限事，與君千載兩忘機。\n","id":65898,"chapter":"卷九十一","chapternum":91,"title":"覽晉史〈張翰思吳中鱸膾蓴羮〉","titledesc":"","collection":"","collectiondesc":"","poemindex":31},{"author":"羅隠","charstyle":"近體詩","content":"紫髯桑葢此沈吟，狠石猶存事可尋。\n漢鼎未分聊把手，楚醪雖滿肯同心。\n英雄巳徃時難問，苔蘚何知日漸深。\n還有市𨞬沽酒客，鵲喧鳩聚話蹄涔。\n","id":65899,"chapter":"卷九十一","chapternum":91,"title":"題潤州妙善寺前石羊〈相傳吳主孫權與蜀主劉備嘗此置㑹〉","titledesc":"","collection":"","collectiondesc":"","poemindex":32},{"author":"羅隠","charstyle":"近體詩","content":"抛擲南陽為主憂，北征東討盡良籌。\n時來天地皆同力，運去英雄不自由。\n千里山河輕孺子，兩朝冠劍恨譙周。\n惟餘巖下多情水，猶解年年傍驛流。\n","id":65900,"chapter":"卷九十一","chapternum":91,"title":"題籌筆驛","titledesc":"","collection":"","collectiondesc":"","poemindex":33},{"author":"羅隠","charstyle":"近體詩","content":"萬里傷心極目春，東南王氣只逡廵。\n野花相笑落滿地，山鳥自憐啼傍人。\n漫道城池須險阻，可知豪傑亦埃塵。\n太平寺主惟輕薄，却把三公與賊臣。\n","id":65901,"chapter":"卷九十一","chapternum":91,"title":"春日登上元石頭城","titledesc":"","collection":"","collectiondesc":"","poemindex":34},{"author":"羅隠","charstyle":"近體詩","content":"鸞牋象管夜深時，曽賦陳宫第一詩。\n讌罷風流人不見，廢來蹤跡草應知。\n鶯憐勝事啼空谷，蝶戀餘香舞好枝。\n還有徃年金甃井，牧童樵叟等閒窺。\n","id":65902,"chapter":"卷九十一","chapternum":91,"title":"清溪江令公宅","titledesc":"","collection":"","collectiondesc":"","poemindex":35},{"author":"羅隠","charstyle":"近體詩","content":"戰國蒼茫難重尋，此中蹤跡想知音。\n强停别騎山花曉，欲弔遺魂野草深。\n浮世近來輕駿骨，髙臺何處有黄金。\n思量郭隗平生事，不殉昭王是負心。\n","id":65903,"chapter":"卷九十一","chapternum":91,"title":"燕昭王墓","titledesc":"","collection":"","collectiondesc":"","poemindex":36},{"author":"羅隠","charstyle":"近體詩","content":"牛斗星邉女宿間，棟梁虛敞麗江關。\n望髙漢相東西閣，名重淮王大小山。\n醴設鬬傾金鑿落，馬歸爭撼玉連環。\n自慙麋鹿無能事，未報深恩鬢己斑。\n","id":65904,"chapter":"卷九十一","chapternum":91,"title":"暇日投錢尚父","titledesc":"","collection":"","collectiondesc":"","poemindex":37},{"author":"羅隠","charstyle":"近體詩","content":"正憂衰耄辱金臺，敢望昭王顧問來。\n門外旌旗屯虎豹，壁間章句動風雷。\n三都節已聨翩降，兩地花應次第開。\n若比紫髯分鼎足，未聞餘力有瓊瓌。\n","id":65905,"chapter":"卷九十一","chapternum":91,"title":"春日投錢塘元帥尚父","titledesc":"","collection":"","collectiondesc":"","poemindex":38},{"author":"羅隠","charstyle":"近體詩","content":"征東幕府十三州，敢望非才忝上游。\n官秩已叨吳品職，姓名兼顯魯春秋。\n鹽車顧後聲方重，火井窺來熖始浮。\n一句黄河千載事，郢城王粲漫登樓〈吳越備史云隠寢疾王親臨撫問因題其壁云黄河信有澄清日後代應難繼此才隠起而續末句云門外旌旗屯虎豹壁間章句動風雷由是以紅紗罩覆其上〉。\n","id":65906,"chapter":"卷九十一","chapternum":91,"title":"春日投錢塘元帥尚父","titledesc":"","collection":"","collectiondesc":"","poemindex":39},{"author":"羅隠","charstyle":"近體詩","content":"左脚妨行右臂攣，每慙名跡汙賔筵。\n縱饒吳主容衰病，爭奈燕臺費料錢。\n藜杖已乾難更把，竹轝雖在不堪懸。\n深恩重徳無言處，囘首浮生淚泫然。\n","id":65907,"chapter":"卷九十一","chapternum":91,"title":"病中上錢尚父","titledesc":"","collection":"","collectiondesc":"","poemindex":40},{"author":"羅隠","charstyle":"近體詩","content":"玊函瓊檢下台司，記得當時捧領時。\n半壁龍蛇蟠造化，滿筐山嶽動神祗。\n疲牛䑛犢心猶切，隂鶴鳴雛力已衰。\n穉子不才身抱疾，日窺真跡淚雙垂。\n","id":65908,"chapter":"卷九十一","chapternum":91,"title":"病中上錢尚父","titledesc":"","collection":"","collectiondesc":"","poemindex":41},{"author":"羅隠","charstyle":"近體詩","content":"往年西謁謝玄暉，尊酒留歡醉始歸。\n曲檻栁濃鶯未老，小園花暖蝶初飛。\n噴香瑞獸金三尺，舞雪佳人玉一圍。\n今日亂離尋不得，滿蓑風雨釣魚磯。\n","id":65909,"chapter":"卷九十一","chapternum":91,"title":"寄前宣州竇常侍","titledesc":"","collection":"","collectiondesc":"","poemindex":42},{"author":"羅隠","charstyle":"近體詩","content":"一年兩度錦江遊，前值東風後值秋。\n芳草有情皆礙馬，好雲無處不遮樓。\n山將别恨和心斷，水帶離聲入夢流。\n今日因君試囘首，澹烟喬木隔綿州。\n","id":65910,"chapter":"卷九十一","chapternum":91,"title":"綿谷迴寄蔡氏昆仲","titledesc":"","collection":"","collectiondesc":"","poemindex":43},{"author":"羅隠","charstyle":"近體詩","content":"杜甫詩中韋曲花，至今無賴尚家家。\n美人曉折露沾袖，公子醉歸香滿車。\n萬里丹青傳不得，二年風雨恨無涯。\n羨他南澗髙眠客，春去春來任物華。\n","id":65911,"chapter":"卷九十一","chapternum":91,"title":"寄南城韋逸人","titledesc":"","collection":"","collectiondesc":"","poemindex":44},{"author":"羅隠","charstyle":"近體詩","content":"草蟲幽咽露初團，獨繫孤舟夜已䦨。\n濁浪勢奔吳苑急，疎鐘聲出慧山寒。\n愁催鬢髪凋何易，貧戀家鄉别漸難。\n他日親朋應大笑，始知書劍是無端。\n","id":65912,"chapter":"卷九十一","chapternum":91,"title":"夜泊毗陵無錫縣有寄","titledesc":"","collection":"","collectiondesc":"","poemindex":45},{"author":"羅隠","charstyle":"近體詩","content":"甘露捲簾看雨脚，樟亭倚柱望潮頭。\n十年顧我醉中過，兩地與師方外遊。\n久隔兵戈長寄夢，近無書信更堪憂。\n香爐烟靄虎溪月，終棹鐵船尋惠休。\n","id":65913,"chapter":"卷九十一","chapternum":91,"title":"寄處默師","titledesc":"","collection":"","collectiondesc":"","poemindex":46},{"author":"羅隠","charstyle":"近體詩","content":"江蘺漠漠樹重重，東過清淮到宿松。\n縣好也知臨皖水，官閒應得看灊峯。\n春生緑野吳歌怨，雪霽平郊楚酒濃。\n留取餘杯待張翰，明年歸棹一從容。\n","id":65914,"chapter":"卷九十一","chapternum":91,"title":"送宿松傅少府","titledesc":"","collection":"","collectiondesc":"","poemindex":47},{"author":"羅隠","charstyle":"近體詩","content":"南憶龍沙兩岸行，當時天下尚清平。\n醉眠野寺花方落，吟倚江樓月欲明。\n老去亦知難重到，亂來爭肯不牽情。\n西山十二真人在，從此煩君話姓名。\n","id":65915,"chapter":"卷九十一","chapternum":91,"title":"送張綰遊鍾陵","titledesc":"","collection":"","collectiondesc":"","poemindex":48},{"author":"羅隠","charstyle":"近體詩","content":"蕭蕭羸馬正塵埃，又送歸軒向吹臺。\n别酒莫辭今夜醉，故人知是幾時來。\n泉經華嶽猶應凍，花到梁園始合開。\n為謝東門抱關吏，不堪惆悵滿離杯。\n","id":65916,"chapter":"卷九十一","chapternum":91,"title":"早春送處士張坤歸汴州","titledesc":"","collection":"","collectiondesc":"","poemindex":49},{"author":"羅隠","charstyle":"近體詩","content":"鳯里前年别望郎，叮嚀唯恐滯吳鄉。\n勸疎杯酒知妨事，乞與書題作裹糧。\n苹鹿未能移海曲，縣花尋已落河陽。\n九原自此無因見，反覆遺蹤淚萬行。\n","id":65917,"chapter":"卷九十一","chapternum":91,"title":"篋中得故王郎中書","titledesc":"","collection":"","collectiondesc":"","poemindex":50},{"author":"羅隠","charstyle":"近體詩","content":"湖上風髙動白蘋，暫延清景此逡巡。\n隔年為别因何事，半夜相看似故人。\n蟾向靜中矜爪距，兎偎明處弄精神。\n姮娥老大應惆悵，獨倚蒼蒼桂一輪。\n","id":65918,"chapter":"卷九十一","chapternum":91,"title":"中秋月","titledesc":"","collection":"","collectiondesc":"","poemindex":51},{"author":"羅隠","charstyle":"近體詩","content":"吳王醉處十餘里，照夜拂衣今正繁。\n經雨不隨山鳥散，倚風如共路人言。\n愁憐粉艶飄歌席，靜愛寒香撲酒罇。\n欲寄所思無好信，為君惆悵又黄昏。\n","id":65919,"chapter":"卷九十一","chapternum":91,"title":"梅花","titledesc":"","collection":"","collectiondesc":"","poemindex":52},{"author":"羅隠","charstyle":"近體詩","content":"暖觸衣襟漠漠香，間梅遮栁不勝芳。\n數枝艶拂文君酒，半里紅欹宋玉牆。\n盡日無人疑悵望，有時經雨乍凄涼。\n舊山山下還如此，迴首東風一斷腸。\n","id":65920,"chapter":"卷九十一","chapternum":91,"title":"杏花","titledesc":"","collection":"","collectiondesc":"","poemindex":53},{"author":"羅隠","charstyle":"近體詩","content":"似共東風别有因，絳羅髙捲不勝春。\n若教解語應傾國，任是無情亦動人。\n芍藥與君為近侍，芙蓉何處避芳塵。\n可憐韓令功成後，辜負穠華過此身〈藝苑雌黄云元和中韓弘罷宣武歸長安命斸去第中牡丹曰吾豈效兒女輩耶 北夢瑣言云隠與周繇分深繇謂隠曰閣下有女鄣子詩極為絶唱隠不喻何為曰若教解語應傾國任是無情亦動人隠撫掌大笑〉。\n","id":65921,"chapter":"卷九十一","chapternum":91,"title":"牡丹","titledesc":"","collection":"","collectiondesc":"","poemindex":54},{"author":"羅隠","charstyle":"近體詩","content":"鍾陵醉别十餘春，重見雲英掌上身。\n我未成名君未嫁，可能俱是不如人〈鑑戒録云鍾陵妓雲英隠與舊下第見之雲英曰羅秀才當尚未脫白隠贈詩〉。\n","id":65922,"chapter":"卷九十一","chapternum":91,"title":"贈妓雲英","titledesc":"","collection":"","collectiondesc":"","poemindex":55},{"author":"羅隠","charstyle":"近體詩","content":"十二三年就試期，五湖煙月奈相違。\n何如學取孫供奉，一笑君王便著緋〈幕府燕閒録云唐昭宗播遷隨駕伎藝人止有弄猴者猴頗馴能隨班起居昭宗賜以緋袍號孫供奉故羅隠有詩云云朱梁簒位取此猴令殿下起居猴望殿陛見全忠徑趨其所跳躍奮擊遂令殺之唐臣愧此猴多矣〉。\n","id":65923,"chapter":"卷九十一","chapternum":91,"title":"感弄猴人賜朱紱","titledesc":"","collection":"","collectiondesc":"","poemindex":56},{"author":"羅隠","charstyle":"近體詩","content":"吕望當年展廟謨，直鈎釣國更誰如。\n若教生在西湖上，也是須供使宅魚〈錢氏有國西湖漁者日納魚數斤謂之使宅魚隠題此圖遂蠲其徵〉。\n","id":65924,"chapter":"卷九十一","chapternum":91,"title":"題蟠溪垂釣圖","titledesc":"","collection":"","collectiondesc":"","poemindex":57},{"author":"羅隠","charstyle":"近體詩","content":"月帳星房次第開，兩情惟恐曙光催。\n時人不用穿針待，没得心情送巧來。\n","id":65925,"chapter":"卷九十一","chapternum":91,"title":"七夕","titledesc":"","collection":"","collectiondesc":"","poemindex":58},{"author":"羅隠","charstyle":"近體詩","content":"已有清隂逼坐隅，愛聲仙客肯過無。\n陵遷谷變須髙節，莫向人間作大夫〈困學紀聞云昭諫咏松云云其志亦可悲矣唐六臣彼何人哉昭諫說錢鏐舉兵討梁其忠義可見視奴事朱温之杜荀鶴猶糞土也〉。\n","id":65926,"chapter":"卷九十一","chapternum":91,"title":"小松","titledesc":"","collection":"","collectiondesc":"","poemindex":59},{"author":"羅隠","charstyle":"近體詩","content":"灞岸晴來送别頻，相偎相倚不勝春。\n自家飛絮猶無定，爭把長條絆得人。\n","id":65927,"chapter":"卷九十一","chapternum":91,"title":"栁","titledesc":"","collection":"","collectiondesc":"","poemindex":60},{"author":"羅隠","charstyle":"近體詩","content":"黄土原邉狡兎肥，犬如流電馬如飛。\n灞陵老將無功業，猶憶當時夜獵歸。\n","id":65928,"chapter":"卷九十一","chapternum":91,"title":"題新㮄","titledesc":"","collection":"","collectiondesc":"","poemindex":61},{"author":"鄭谷","charstyle":"近體詩","content":"白道曉霜迷，籬燈照馬嘶。\n秋風滿關樹，殘月隔河雞。\n來往非無倦，窮通豈易齊。\n何年歸故社，披雨剪春畦。\n","id":65929,"chapter":"卷九十一","chapternum":91,"title":"潼關道中","titledesc":"","collection":"","collectiondesc":"","poemindex":62},{"author":"鄭谷","charstyle":"近體詩","content":"村落清明近，鞦韆稚女誇。\n春隂妨栁絮，月黒見梨花。\n白鳥窺魚網，青帘認酒家。\n幽棲雖自適，交友在京華。\n","id":65930,"chapter":"卷九十一","chapternum":91,"title":"旅寓洛南村舍","titledesc":"","collection":"","collectiondesc":"","poemindex":63},{"author":"鄭谷","charstyle":"近體詩","content":"漠漠江天外，登臨返照間。\n潮來無别浦，木落見他山。\n沙鳥晴飛逺，漁人夜唱閒。\n歲窮歸未得，心逐片帆還。\n","id":65931,"chapter":"卷九十一","chapternum":91,"title":"登杭州城","titledesc":"","collection":"","collectiondesc":"","poemindex":64},{"author":"鄭谷","charstyle":"近體詩","content":"縣幽公事稀，庭草是山薇。\n足得招棊侣，何妨著道衣。\n野泉當案落，浴鷺入衙飛。\n寺去東林近，多應隔宿歸。\n","id":65932,"chapter":"卷九十一","chapternum":91,"title":"潯陽姚宰㕔作","titledesc":"","collection":"","collectiondesc":"","poemindex":65},{"author":"鄭谷","charstyle":"近體詩","content":"草肥朝牧牛，桑緑晩鳴鳩。\n列岫簷前見，清泉碓下流。\n春蔬和雨割，社酒向花篘。\n引我南陂去，籬邉有小舟。\n","id":65933,"chapter":"卷九十一","chapternum":91,"title":"書村叟壁","titledesc":"","collection":"","collectiondesc":"","poemindex":66},{"author":"鄭谷","charstyle":"近體詩","content":"縣官清且儉深谷有人家一徑入寒竹小橋穿野花碓喧春澗滿梯倚緑桑斜自說年來稔前村酒可賖梁","id":65934,"chapter":"卷九十一","chapternum":91,"title":"張谷田舍","titledesc":"","collection":"","collectiondesc":"","poemindex":67},{"author":"鄭谷","charstyle":"近體詩","content":"相庭留不得，江野有苔磯。\n兩浙尋山遍，孤舟載鶴歸。\n世間書讀盡，雲外客來稀。\n諌署搜賢急，應難惜布衣。\n","id":65935,"chapter":"卷九十一","chapternum":91,"title":"燭處士辭金陵相國杜公歸舊山因以寄贈","titledesc":"","collection":"","collectiondesc":"","poemindex":68},{"author":"鄭谷","charstyle":"近體詩","content":"天末去程孤，沿淮復向吳。\n亂離何處甚，安穏到家無。\n樹盡雲垂野，檣稀月滿湖。\n傷心遶村路，應少舊耕夫。\n","id":65936,"chapter":"卷九十一","chapternum":91,"title":"久不得張喬消息有寄","titledesc":"","collection":"","collectiondesc":"","poemindex":69},{"author":"鄭谷","charstyle":"近體詩","content":"夕陽秋更好，㶑㶑蕙蘭中。\n極浦明殘雨，長天急逺鴻。\n僧窓留半榻，漁舸透疎篷。\n莫恨清光盡，寒蟾即照空。\n","id":65937,"chapter":"卷九十一","chapternum":91,"title":"夕陽","titledesc":"","collection":"","collectiondesc":"","poemindex":70},{"author":"鄭谷","charstyle":"近體詩","content":"尋艶復尋香，似閒還似忙。\n煖烟沈蕙徑，微雨宿花房。\n書幌輕隨夢，歌樓悞採妝。\n王孫深屬意，繡入舞衣裳。\n","id":65938,"chapter":"卷九十一","chapternum":91,"title":"趙璘郎中席上賦蝴蝶","titledesc":"","collection":"","collectiondesc":"","poemindex":71},{"author":"鄭谷","charstyle":"近體詩","content":"乖慵居竹裏，涼冷卧池東。\n一霎芰荷雨，幾迴簾幙風。\n逺僧來叩寂，小吏笑書空。\n衰鬢霜供白，愁顔酒借紅。\n扇輕揺鷺羽，屏古畵漁翁。\n自得無端趣，琴棊舫子中。\n","id":65939,"chapter":"卷九十一","chapternum":91,"title":"乖慵","titledesc":"","collection":"","collectiondesc":"","poemindex":72},{"author":"鄭谷","charstyle":"近體詩","content":"妖星沈雨露，和氣滿京關。\n上將忠勲立，明君法駕還。\n順風調雅樂，夾道叙羣班。\n香泛傳宣裏，塵清指顧間。\n樓臺新紫氣，雲物舊黄山。\n曉渭行朝肅，秋郊曠望閒。\n廟靈安國歩，日角動天顔。\n浩浩昇平曲，流歌徹百蠻。\n","id":65940,"chapter":"卷九十一","chapternum":91,"title":"迴鑾","titledesc":"","collection":"","collectiondesc":"","poemindex":73},{"author":"鄭谷","charstyle":"近體詩","content":"風騷為主人，凡俗仰清塵。\n密行稱閨閫，明誠動縉紳。\n周旋居顯重，内外掌絲綸。\n妙主蓬壺籍，忠為社稷臣。\n大儀牆仞峻，東轄紀綱新。\n聞善常開口，推公豈為身。\n立朝鳴珮重，歸宅典衣貧。\n半醉看花晩，中飡煮菜春。\n晴臺隨鹿上，幽墅結僧鄰。\n理論知清越〈清越江左詩僧孤卿待之甚厚〉，生徒得李頻。\n藥香沾筆研，竹色染衣巾。\n寄鶴眠雲叟，騎驢入室賔〈咸通中舉子乗馬唯張喬跨驢喬詩苦道真孤卿延之門下〉。\n近將姚監比〈自姚秘監合主張風雅後孤卿一人而已〉，僻與段卿親〈段少常成式奥學辛勤章句入微孤卿為前序〉。\n葉積池邉路，茶遲雪後薪。\n所難留著述，誰不秉陶鈞。\n喪亂時多變，追思事已陳。\n浮華重發作，雅正甚湮淪。\n宗從今何在，依棲素有因。\n七松無影響〈孤卿植小松七本自號七松處士異代對五栁先生〉，雙淚益悲辛。\n猶喜于門秀，年來屈復伸〈斑郎孤卿姪孫登進士科級也〉。\n","id":65941,"chapter":"卷九十一","chapternum":91,"title":"故少師從翁隠巖别墅亂後榛蕪感舊愴懷遂有追紀〈鄭薫歸老號所居為隠巖〉","titledesc":"","collection":"","collectiondesc":"","poemindex":74},{"author":"鄭谷","charstyle":"近體詩","content":"建昌宫殿紫雲飄，春漏遲遲下絳霄。\n綺陌暖風嘶去馬，粉廊初日照趨朝。\n花經宿雨香難拾，鶯在豪家語更嬌。\n秦楚年年有離别，揚鞭揮袖灞陵橋。\n","id":65942,"chapter":"卷九十一","chapternum":91,"title":"闕下春日","titledesc":"","collection":"","collectiondesc":"","poemindex":75},{"author":"鄭谷","charstyle":"近體詩","content":"飲筵博席與心違，野眺春吟更自誰。\n琴有澗風聲轉澹，詩無僧字格還卑〈方囘云谷詩多用僧字凡四十餘處〉。\n恨抛水國釣蓑雨，貧過長安櫻笋時〈唐制四月十五日自堂厨至百司厨謂之櫻笋時〉。\n頭角英髦應指笑，權門蹤跡獨差池。\n","id":65943,"chapter":"卷九十一","chapternum":91,"title":"自貽","titledesc":"","collection":"","collectiondesc":"","poemindex":76},{"author":"鄭谷","charstyle":"近體詩","content":"馬頭春向鹿頭關，逺樹平蕪一望閒。\n雪下文君沽酒市，雲藏李白讀書山。\n江樓客恨黄梅後，村落人歌紫芋間。\n堤月橋燈好時景，漢庭無事不征蠻。\n","id":65944,"chapter":"卷九十一","chapternum":91,"title":"蜀中","titledesc":"","collection":"","collectiondesc":"","poemindex":77},{"author":"鄭谷","charstyle":"近體詩","content":"夜多無雨曉生塵，草色嵐光日日新。\n蒙頂茶畦千㸃露，浣花牋紙一溪春。\n楊雄宅在惟喬木，杜甫臺荒絶舊鄰。\n却共海棠花有約，數年留滯不歸人。\n","id":65945,"chapter":"卷九十一","chapternum":91,"title":"蜀中","titledesc":"","collection":"","collectiondesc":"","poemindex":78},{"author":"鄭谷","charstyle":"近體詩","content":"渚逺江清碧簟紋，小桃花繞薛濤墳。\n朱橋直指金門路，粉堞髙連玊壘雲。\n窓下斷琴翹鳯足，波中濯錦散鷗羣。\n子規夜夜啼巴蜀，不並吳鄉楚國聞。\n","id":65946,"chapter":"卷九十一","chapternum":91,"title":"蜀中","titledesc":"","collection":"","collectiondesc":"","poemindex":79},{"author":"鄭谷","charstyle":"近體詩","content":"往事悠悠添浩歎，勞生擾擾竟何能。\n故山歳晩不歸去，髙塔晴來獨自登。\n林下聴經秋苑鹿，江邉掃葉夕陽僧。\n吟餘却起雙峯念，曽看庵西瀑布氷。\n","id":65947,"chapter":"卷九十一","chapternum":91,"title":"慈恩寺偶題","titledesc":"","collection":"","collectiondesc":"","poemindex":80},{"author":"鄭谷","charstyle":"近體詩","content":"石門蘿徑與天鄰，雨檜風篁逺近聞。\n飲澗鹿喧雙𣲖水，上樓僧踏一梯雲。\n孤煙薄暮關城没，逺色初晴渭曲分。\n長憶燃香來此宿，北林猿鶴舊同羣。\n","id":65948,"chapter":"卷九十一","chapternum":91,"title":"少華甘露寺","titledesc":"","collection":"","collectiondesc":"","poemindex":81},{"author":"鄭谷","charstyle":"近體詩","content":"杳杳漁舟破暝煙，疎疎蘆葦舊江天。\n那堪流落逢揺落，可得潸然是偶然。\n萬頃白波迷宿鷺，一林黄葉送殘蟬。\n兵車未息年華促，早晩閒吟向滻川。\n","id":65949,"chapter":"卷九十一","chapternum":91,"title":"江際","titledesc":"","collection":"","collectiondesc":"","poemindex":82},{"author":"鄭谷","charstyle":"近體詩","content":"海棠風外獨沾巾，襟袖無端惹蜀塵。\n和暖又逢挑菜日，寂寥未是探花人。\n不嫌蟻酒衝愁肺，却憶漁蓑覆病身。\n何事晚來微雨後，錦江春學曲江春。\n","id":65950,"chapter":"卷九十一","chapternum":91,"title":"蜀中春日","titledesc":"","collection":"","collectiondesc":"","poemindex":83},{"author":"鄭谷","charstyle":"近體詩","content":"鄉人來話亂離情，淚滴殘陽問楚荆。\n白社已應無故老，清江依舊遶空城。\n髙秋軍旅齊山樹，昔日漁家盡野營。\n牢落故居灰燼後，黄花緑蔓上牆生。\n","id":65951,"chapter":"卷九十一","chapternum":91,"title":"渚宫亂後作","titledesc":"","collection":"","collectiondesc":"","poemindex":84},{"author":"鄭谷","charstyle":"近體詩","content":"下視垂楊拂路塵，雙峯石上覆苔文。\n濃霜滿徑無紅葉，晩日髙枝有白雲。\n春砌花飄僧旋掃，寒溪子落鶴先聞。\n那堪寂寞悲風起，千樹深藏李白墳。\n","id":65952,"chapter":"卷九十一","chapternum":91,"title":"松","titledesc":"","collection":"","collectiondesc":"","poemindex":85},{"author":"鄭谷","charstyle":"近體詩","content":"宜煙宜雨又宜風，拂水藏村復間松。\n移得蕭騷從逺寺，洗來疎淨見前峯。\n侵堦蘚拆春芽迸，繞徑莎微夏䕃濃。\n無賴杏花多意緒，數枝穿翠好相容。\n","id":65953,"chapter":"卷九十一","chapternum":91,"title":"竹","titledesc":"","collection":"","collectiondesc":"","poemindex":86},{"author":"鄭谷","charstyle":"近體詩","content":"八月悲風九月霜，蓼花紅澹葦條黄。\n石頭城下波揺影，星子灣西雲間行。\n驚散漁家吹短笛，失羣征戍鎖殘陽。\n故鄉聞爾亦惆悵，何况扁舟非故鄉。\n","id":65954,"chapter":"卷九十一","chapternum":91,"title":"鴈","titledesc":"","collection":"","collectiondesc":"","poemindex":87},{"author":"鄭谷","charstyle":"近體詩","content":"年去年來來去忙，春寒烟暝渡瀟湘。\n低飛緑岸和梅雨，亂入紅樓揀杏梁。\n閒几硯中闚水淺，落花徑裏得泥香。\n千言萬語無人㑹，又逐流鶯過短牆。\n","id":65955,"chapter":"卷九十一","chapternum":91,"title":"燕","titledesc":"","collection":"","collectiondesc":"","poemindex":88},{"author":"鄭谷","charstyle":"近體詩","content":"煖戲煙蕪錦翼齊，品流應得近山雞。\n雨昏青草湖邉過，花落黄陵廟裏啼。\n遊子乍聞征袖濕，佳人纔唱翠眉低。\n相呼相喚湘江濶，苦竹叢深春日西〈谷以此詩得名時號為鄭鷓鴣〉。\n","id":65956,"chapter":"卷九十一","chapternum":91,"title":"鷓鴣","titledesc":"","collection":"","collectiondesc":"","poemindex":89},{"author":"鄭谷","charstyle":"近體詩","content":"昔年吟醉遶江籬，愛把漁竿伴鷺鷥。\n聞説小毫能縦逸，敢憑輕素寫幽竒。\n㳙㳙浪濺牽菱蔓，戛戛風披折葦枝。\n得向晩窓閒挂翫，雪蓑煙艇恨無遺。\n","id":65957,"chapter":"卷九十一","chapternum":91,"title":"温處士能畵鷺鷥以四韻換之","titledesc":"","collection":"","collectiondesc":"","poemindex":90},{"author":"鄭谷","charstyle":"近體詩","content":"細雨濕萋萋，人稀江日西。\n春愁腸已斷，不待子規啼。\n","id":65958,"chapter":"卷九十一","chapternum":91,"title":"嘉陵","titledesc":"","collection":"","collectiondesc":"","poemindex":91},{"author":"鄭谷","charstyle":"近體詩","content":"騷雅荒涼我自安，月和餘雪夜吟寒。\n相門相客應相笑，得句勝于得好官。\n","id":65959,"chapter":"卷九十一","chapternum":91,"title":"靜吟","titledesc":"","collection":"","collectiondesc":"","poemindex":92},{"author":"鄭谷","charstyle":"近體詩","content":"栁絲牽水杏房紅，烟岸人稀草色中。\n日暮一行髙鳥處，依稀合是望春宫。\n","id":65960,"chapter":"卷九十一","chapternum":91,"title":"亂後灞上","titledesc":"","collection":"","collectiondesc":"","poemindex":93},{"author":"鄭谷","charstyle":"近體詩","content":"初塵芸閣来禪閣，却訪支郎是老郎。\n我趣轉卑師趣靜，數峯秋雪一爐香。\n","id":65961,"chapter":"卷九十一","chapternum":91,"title":"重訪黄神谷東禪者","titledesc":"","collection":"","collectiondesc":"","poemindex":94},{"author":"鄭谷","charstyle":"近體詩","content":"白頭波上白頭翁，家逐船移浦浦風。\n一尺鱸魚新釣得，兒孫吹火荻花中。\n","id":65962,"chapter":"卷九十一","chapternum":91,"title":"淮上漁者","titledesc":"","collection":"","collectiondesc":"","poemindex":95},{"author":"鄭谷","charstyle":"近體詩","content":"花月樓臺近九衢，清歌一曲倒金壺。\n座中亦有江南客，莫向春風唱鷓鴣。\n","id":65963,"chapter":"卷九十一","chapternum":91,"title":"席上貽歌者","titledesc":"","collection":"","collectiondesc":"","poemindex":96},{"author":"鄭谷","charstyle":"近體詩","content":"揚子江頭楊栁春，楊花愁殺渡江人。\n數聲風笛離亭晩，君向瀟湘我向秦。\n","id":65964,"chapter":"卷九十一","chapternum":91,"title":"淮上與友人别","titledesc":"","collection":"","collectiondesc":"","poemindex":97},{"author":"鄭谷","charstyle":"近體詩","content":"濃澹芳春滿蜀鄉，半随風雨斷鶯腸。\n浣花溪上堪惆悵，子美無心為發揚〈杜工部居兩蜀詩集中無海棠之題〉。\n","id":65965,"chapter":"卷九十一","chapternum":91,"title":"蜀中賞海棠","titledesc":"","collection":"","collectiondesc":"","poemindex":98},{"author":"鄭谷","charstyle":"近體詩","content":"花落江堤簇暖烟，雨餘草色逺相連。\n香輪莫碾青青破，留與愁人一醉眠。\n","id":65966,"chapter":"卷九十一","chapternum":91,"title":"曲江春草","titledesc":"","collection":"","collectiondesc":"","poemindex":99},{"author":"張喬","charstyle":"近體詩","content":"尋春與送春，多遶曲江濵。\n一片鳬鷖水，千秋輦轂塵。\n㟁涼隨衆木，波影送遊人。\n自是遊人老，年年管吹新。\n","id":65967,"chapter":"卷九十一","chapternum":91,"title":"曲江春","titledesc":"","collection":"","collectiondesc":"","poemindex":100},{"author":"張喬","charstyle":"近體詩","content":"春恨復秋悲，秋悲難到時。\n每逢明月夜，長起故山思。\n巷僻行吟逺，蛩多獨卧遲。\n溪僧與樵客，動别十年期。\n","id":65968,"chapter":"卷九十一","chapternum":91,"title":"秋夕","titledesc":"","collection":"","collectiondesc":"","poemindex":101},{"author":"張喬","charstyle":"近體詩","content":"少華中峯寺，髙秋衆景歸。\n地連秦塞起，河隔晉山微。\n晩木蟬相應，涼天鴈並飛。\n慇勤記巖石，秖恐再来稀。\n","id":65969,"chapter":"卷九十一","chapternum":91,"title":"遊少華山甘露寺","titledesc":"","collection":"","collectiondesc":"","poemindex":102},{"author":"張喬","charstyle":"近體詩","content":"昔人登覽處，遺閣大江隅。\n疊浪有時有，閒雲無日無。\n早涼先鷰去，返照後帆孤。\n未得營歸計，菱歌滿舊湖。\n","id":65970,"chapter":"卷九十一","chapternum":91,"title":"滕王閣寫望","titledesc":"","collection":"","collectiondesc":"","poemindex":103},{"author":"張喬","charstyle":"近體詩","content":"誰將倚天劍，削出倚天峯。\n衆水背流急，他山相向重。\n樹黏青靄合，崖夾白雲濃。\n一夜盆傾雨，前湫起毒龍。\n","id":65971,"chapter":"卷九十一","chapternum":91,"title":"華山","titledesc":"","collection":"","collectiondesc":"","poemindex":104},{"author":"張喬","charstyle":"近體詩","content":"孤城臨逺水，千里見寒山。\n白雪無人唱，滄洲盡日閒。\n鳥歸殘燒外，帆出斷雲間。\n此地秋風起，應隨計吏還。\n","id":65972,"chapter":"卷九十一","chapternum":91,"title":"郢州即事","titledesc":"","collection":"","collectiondesc":"","poemindex":105},{"author":"張喬","charstyle":"近體詩","content":"江風木落天，遊子感流年。\n萬里波連蜀，三更雨到船。\n夢殘燈影外，愁積葦叢邉。\n不及樵漁客，全家住島田。\n","id":65973,"chapter":"卷九十一","chapternum":91,"title":"江行夜雨","titledesc":"","collection":"","collectiondesc":"","poemindex":106},{"author":"張喬","charstyle":"近體詩","content":"秋山清若水，吟客靜於僧。\n小徑通商嶺，髙窓見杜陵。\n雲霞朝入鏡，猿鳥夜窺燈。\n許作前峯侣，終來寄上層。\n","id":65974,"chapter":"卷九十一","chapternum":91,"title":"題鄭侍御藍田别業","titledesc":"","collection":"","collectiondesc":"","poemindex":107},{"author":"張喬","charstyle":"近體詩","content":"天下猿多處，西南是蜀關。\n馬登青壁瘦，人宿翠微閒。\n帶雨逢殘日，因江見斷山。\n行歌風月好，莫落錦城間。\n","id":65975,"chapter":"卷九十一","chapternum":91,"title":"送許棠下第遊蜀","titledesc":"","collection":"","collectiondesc":"","poemindex":108},{"author":"張喬","charstyle":"近體詩","content":"夜久村落靜，徘徊楊栁津。\n青山猶有路，明月已無人。\n夢寐生前事，星霜倦此身。\n嘗期結茅處，来往躡遺塵。\n","id":65976,"chapter":"卷九十一","chapternum":91,"title":"經隠巖舊居","titledesc":"","collection":"","collectiondesc":"","poemindex":109},{"author":"張喬","charstyle":"近體詩","content":"先秋蟬一悲，長是客行時。\n曽感去年客，又鳴何處枝。\n細聴殘韻在，迴望舊聲遲。\n斷續誰家樹，涼風送别離。\n","id":65977,"chapter":"卷九十一","chapternum":91,"title":"蟬","titledesc":"","collection":"","collectiondesc":"","poemindex":110},{"author":"張喬","charstyle":"近體詩","content":"青蒼河一隅，氣狀杳難圗。\n卓傑三峯出，髙竒四岳無。\n力疑擎上界，勢獨壓中區。\n衆水東南走，羣山逺近趨。\n天迴諸宿照，地聳百靈扶。\n石壁烟霞麗，龍潭雨雹麄。\n澄凝臨甸服，險固束神都。\n淺覺川原異，深應日月殊。\n鶴歸青靄合，仙去白雲孤。\n瀑溜斜飛凍，松長倒掛枯。\n每来尋洞穴，不擬返江湖。\n儻有芝田種，巖間老一夫。\n","id":65978,"chapter":"卷九十一","chapternum":91,"title":"華山","titledesc":"","collection":"","collectiondesc":"","poemindex":111},{"author":"張喬","charstyle":"近體詩","content":"謝家煙徑長莓苔，牢落虚櫩竹上開。\n流水不將山色去，閒雲時帶角聲来。\n六朝舊跡遺詩在，三楚空江有雁迴。\n達理始應惆悵盡，因僧清話憶天台。\n","id":65979,"chapter":"卷九十一","chapternum":91,"title":"謝公亭懷古","titledesc":"","collection":"","collectiondesc":"","poemindex":112},{"author":"張喬","charstyle":"近體詩","content":"髙樓懐古動悲歌，鸛雀今無野雀過。\n樹隔五陵秋色早，水連三晉夕陽多。\n漁人遺火成寒燒，牧笛吹風起夜波。\n十載重来值揺落，天涯歸計欲如何。\n","id":65980,"chapter":"卷九十一","chapternum":91,"title":"題河中鸛雀樓","titledesc":"","collection":"","collectiondesc":"","poemindex":113},{"author":"張喬","charstyle":"近體詩","content":"一曲涼州金石清，邉風蕭颯動江城。\n坐中有老沙場客，横笛休吹塞上聲。\n","id":65981,"chapter":"卷九十一","chapternum":91,"title":"宴邉將","titledesc":"","collection":"","collectiondesc":"","poemindex":114},{"author":"張喬","charstyle":"近體詩","content":"閒倚蒲團向日眠，不能歸老岳雲邉。\n舊時僧侣無人在，惟有長松見少年。\n","id":65982,"chapter":"卷九十一","chapternum":91,"title":"寄山僧","titledesc":"","collection":"","collectiondesc":"","poemindex":115},{"author":"邵謁","charstyle":"古體詩","content":"對酒彈古琴，弦中發新音。\n新音不可辨，十指幽怨深。\n妾顔不自保，四時如車輪。\n不知今夜月，曽照幾時人。\n露滴芙蓉香，香銷心亦死。\n良時無可留，殘紅謝池水。\n","id":65983,"chapter":"卷九十一","chapternum":91,"title":"古樂府","titledesc":"","collection":"","collectiondesc":"","poemindex":116},{"author":"邵謁","charstyle":"古體詩","content":"寒女命自薄，生來多賤微。\n家貧人不聘，一身無所歸。\n養蠶徒苦心，繭熟他人絲。\n織素徒苦力，素成他人衣。\n青樓富家女，纔生便有主。\n終日著羅綺，何曽識機杼。\n清夜聞歌聲，聴之淚如雨。\n他人如何歡，我意又何苦。\n所以問皇天，皇天竟無語。\n","id":65984,"chapter":"卷九十一","chapternum":91,"title":"寒女吟","titledesc":"","collection":"","collectiondesc":"","poemindex":117},{"author":"邵謁","charstyle":"古體詩","content":"春蠶未成繭已賀箱籠實蟢子徒有絲終年不成疋每念古人言有得則有失我命獨如何憔悴長如一白日九衢中幽獨暗如漆流泉有枯時窮賤無盡日惆悵復惆悵幾囘新月出","id":65985,"chapter":"卷九十一","chapternum":91,"title":"自歎","titledesc":"","collection":"","collectiondesc":"","poemindex":118},{"author":"邵謁","charstyle":"古體詩","content":"一照一囘悲，再照顔色衰。\n日月自流水，不知身老時。\n昨日照紅顔，今朝照白絲。\n白絲與紅顔，相去咫尺間。\n","id":65986,"chapter":"卷九十一","chapternum":91,"title":"覽鏡","titledesc":"","collection":"","collectiondesc":"","poemindex":119},{"author":"邵謁","charstyle":"古體詩","content":"十五為君婚二十入君門自從入户後見君長出門朝看相送人暮看相送人若遣折楊栁此地樹無根願為陌上土得作馬蹄塵願為曲木枝得作雙車輪安得太行山移來君馬前","id":65987,"chapter":"卷九十一","chapternum":91,"title":"苦别離","titledesc":"","collection":"","collectiondesc":"","poemindex":120},{"author":"邵謁","charstyle":"古體詩","content":"登樓恐不髙，及髙君已逺。\n雲行郎即行，雲歸郎不返。\n嗟為樓上人，望望不相近。\n若作轍中泥，不放郎車轉。\n白日下西山，望盡妾腸斷。\n","id":65988,"chapter":"卷九十一","chapternum":91,"title":"望行人","titledesc":"","collection":"","collectiondesc":"","poemindex":121}]