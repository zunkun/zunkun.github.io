[{"id":59112,"chapter":"卷二十","chapternum":20,"charstyle":"古體詩","title":"善哉行","titledesc":"","collection":"","collectiondesc":"","poemindex":1,"author":"李白","content":"來日一身㩦糧負薪道長食盡苦口焦唇今日醉飽樂過千春仙人相存誘我逺學海凌三山陸憇五嶽乗龍天飛目瞻兩角授以神藥金丹滿握蟪蛄䝉恩深媿短促思塡東海強銜一木道重天地軒師廣成蟬翼九五以求長生下士大笑如蒼蠅聲"},{"id":59113,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":2,"author":"李白","content":"大雅久不作，吾衰竟誰陳。\n王風委蔓草，戰國多荆榛。\n龍虎相啖食，兵戈逮狂秦。\n正聲何微茫，哀怨起騷人。\n揚馬激頽波，開流蕩無垠。\n廢興雖萬變，憲章亦已淪。\n自從建安來，綺麗不足珍。\n聖代復元古，垂衣貴清眞。\n羣才屬休眀，乗運共躍鱗。\n文質相炳煥，衆星羅秋旻。\n我志在刪述，垂輝映千春。\n希聖如有立，絶筆於獲麟。\n"},{"id":59114,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":3,"author":"李白","content":"蟾蜍薄太清，蝕此瑶臺月。\n圎光虧中天，金魄遂淪没。\n螮蝀入紫微，大眀夷朝暉。\n浮雲隔兩曜，萬象昏隂霏。\n蕭蕭長門宫，昔是今已非。\n桂蠧花不實，天霜下嚴威。\n沈歎終永夕，感我涕沾衣〈開元十二年七月廢皇后王氏故有此作〉。\n"},{"id":59115,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":4,"author":"李白","content":"秦皇掃六合，虎視何雄哉。\n揮劒决浮雲，諸侯盡西來。\n明斷自天啓，大畧駕羣才。\n收兵鑄金人，函谷正東開。\n銘功會稽嶺，騁望琅邪臺。\n刑徒七十萬，起土驪山隈。\n尚採不死藥，茫然使心哀。\n連弩射海魚，長鯨正崔嵬。\n額鼻象五嶽，揚波噴雲雷。\n鬐鬛蔽青天，何由覩蓬萊。\n徐市載秦女，樓船幾時迴。\n但見三泉下，金棺葬寒灰。\n"},{"id":59116,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":5,"author":"李白","content":"鳳飛九千仞，五章備綵珍。\n銜書且虛歸，空入周與秦。\n橫絶歷四海，所居未得鄰。\n吾營紫河車，千載落風塵。\n藥物祕海嶽，採鉛青溪濱。\n時登大樓山，舉首望仙眞。\n羽駕滅去影，飇車絶迴輪。\n尚恐丹液遲，志願不及申。\n徒霜鏡中髮，羞彼鶴上人。\n桃李何處開，此花非我春。\n唯應清都境，長與韓衆親。\n"},{"id":59117,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":6,"author":"李白","content":"太白何蒼蒼，星辰上森列。\n去天三百里，邈爾與世絶。\n中有綠髮翁，披雲卧松雪。\n不笑亦不語，冥棲在巖穴。\n我來逢眞人，長跪問寶訣。\n粲然忽自哂，授以鍊藥說。\n銘骨傳其語，竦身已電滅。\n仰望不可及，蒼然五情熱。\n吾將營丹砂，永與世人別。\n"},{"id":59118,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":7,"author":"李白","content":"代馬不思越，越禽不戀燕。\n情性有所習，土風固其然。\n昔別雁門關，今戍龍庭前。\n驚沙亂海日，飛雪迷遥天。\n蟣蝨生虎鶡，心魂逐旌旃。\n苦戰功不賞，忠誠難可宣。\n誰憐李飛將，白首没三邊。\n"},{"id":59119,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":8,"author":"李白","content":"客有鶴上仙，飛飛凌太清。\n揚言碧雲裏，自道安期名。\n兩兩白玉童，雙吹紫鸞笙。\n去影忽不見，迴風送天聲。\n舉首逺望之，飄然若流星。\n願餐金光草，壽與天齊傾。\n"},{"id":59120,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":9,"author":"李白","content":"咸陽二三月，宫柳黃金枝。\n綠幘誰家子，賣珠輕薄兒。\n日莫醉酒歸，白馬驕且馳。\n意氣人所仰，冶遊方及時。\n子雲不曉事，晩獻長楊辭。\n賦達身巳老，草玄鬢若絲。\n投閣良可歎，但爲此輩嗤。\n"},{"id":59121,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":10,"author":"李白","content":"莊周夢蝴蝶，蝴蝶爲莊周。\n一體更變易，萬事良悠悠。\n乃知蓬萊水，復作清淺流。\n青門種𤓰人，舊日東陵侯。\n富貴固如此，營營何所求。\n"},{"id":59122,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":11,"author":"李白","content":"齊有倜儻生，魯連特髙妙。\n眀月出海厎，一朝開光耀。\n却秦振英聲，後世仰末照。\n意輕千金贈，顧向平原笑。\n吾亦澹蕩人，拂衣可同調。\n"},{"id":59123,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":12,"author":"李白","content":"黃河走東溟，白日落西海。\n逝川與流光，飄忽不相待。\n春容捨我去，秋髮巳衰改。\n人生非寒松，年貌豈長在。\n吾當乗雲螭，吸景駐光彩。\n"},{"id":59124,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":13,"author":"李白","content":"松栢本孤直，難爲桃李顔。\n昭昭嚴子陵，垂釣滄波間。\n身將客星隱，心與浮雲閒。\n長揖萬乗君，還歸富春山。\n清風灑六合，邈然不可攀。\n使我長歎息，冥棲巖石間。\n"},{"id":59125,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":14,"author":"李白","content":"君平旣棄世，世亦棄君平。\n觀變窮太易，探元化羣生。\n寂寞綴道論，空簾閉幽情。\n騶虞不虛來，鸑鷟有時鳴。\n安知天漢上，白日懸髙名。\n海客去巳久，誰人測沈冥。\n"},{"id":59126,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":15,"author":"李白","content":"邊關饒風沙，蕭索竟終古。\n木落秋草黃，登髙望塞虜。\n荒城空大漠，邊邑無遺堵。\n白骨橫千霜，嵯峨蔽榛莽。\n借問誰陵虐，天驕毒威武。\n赫怒我聖皇，勞師事鞞鼓。\n陽和變殺氣，發卒騷中土。\n三十六萬人，哀哀淚如雨。\n且悲就行役，安得營農圃。\n不見征戍兒，豈知關山苦。\n李牧今不在，邊人飼豺虎。\n"},{"id":59127,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":16,"author":"李白","content":"燕昭延郭隗，遂築黃金臺。\n劇辛方趙至，鄒衍復齊來。\n奈何青雲士，棄我如塵埃。\n珠玉買歌笑，糟糠飬賢才。\n方知黃鶴舉，千里獨徘徊。\n"},{"id":59128,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":17,"author":"李白","content":"寶劒雙蛟龍，雪花照芙蓉。\n精光射天地，雷騰不可衝。\n一去別金匣，飛沈失相從。\n風胡去已久，所以潛其鋒。\n吳水𣸧萬丈，楚山邈千重。\n雌雄終不隔，神物會當逢。\n"},{"id":59129,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":18,"author":"李白","content":"天津三月時，千門桃與李。\n朝爲斷腸花，莫逐東流水。\n前水復後水，古今相續流。\n新人非舊人，年年橋上遊。\n雞鳴海色動，謁帝羅公侯。\n月落西上陽，餘輝半城樓。\n衣冠照雲日，朝下散皇州。\n鞍馬如飛龍，黃金絡馬頭。\n行人皆辟易，志氣橫嵩丘。\n入門上髙堂，列鼎錯珍羞。\n香風引趙舞，清管隨齊謳。\n七十紫鴛鴦，雙雙戲庭幽。\n行樂爭晝夜，自言度千秋。\n功成身不退，自古多愆尤。\n黃犬空嘆息，綠珠成釁讎。\n何如鴟夷子，散髮棹扁舟。\n"},{"id":59130,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":19,"author":"李白","content":"泣與親友別，欲語再三咽。\n朂君青松心，努力保霜雪。\n世路多險艱，白日欺紅顔。\n分手各千里，去去何時還。\n"},{"id":59131,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":20,"author":"李白","content":"在世復幾時，倐如飄風度。\n空聞紫金經，白首愁相誤。\n撫已忽自笑，沈吟爲誰故。\n名利徒煎熬，安得閒余步。\n終留赤玉舄，東上蓬山路。\n秦帝如我求，蒼蒼但煙霧。\n"},{"id":59132,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":21,"author":"李白","content":"郢客吟白雪，遺響飛青天。\n徒勞歌此曲，舉世誰爲傳。\n試爲巴人唱，和者乃數千。\n吞聲何足道，歎息空悽然。\n"},{"id":59133,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":22,"author":"李白","content":"秦水別隴首，幽咽多悲聲。\n胡馬顧朔雪，躞蹀長嘶鳴。\n感物動我心，緬然含歸情。\n昔視秋蛾飛，今見春蠶生。\n嫋嫋桑柘葉，萋萋柳垂榮。\n急節謝流水，羇心揺懸旌。\n揮涕且復去，惻愴何時平。\n"},{"id":59134,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":23,"author":"李白","content":"秋露如白玉團團下庭綠我行忽見之寒早悲嵗促人生鳥過目胡乃自結束景公一何愚牛山淚相續物苦不知足得隴又望蜀人心若波瀾世路有屈曲三萬六千日夜夜當秉燭"},{"id":59135,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":24,"author":"李白","content":"世道日交䘮，澆風散淳源。\n不采芳桂枝，反棲惡木根。\n所以桃李樹，吐花竟不言。\n大運有興没，羣動爭飛奔。\n歸來廣成子，去入無窮門。\n"},{"id":59136,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":25,"author":"李白","content":"碧荷生幽泉，朝日艶且鮮。\n秋花冐綠水，密葉羅青煙。\n秀色空絶世，馨香誰爲傳。\n坐看飛霜滿，凋此紅芳年。\n結根未得所，願託華池邊。\n"},{"id":59137,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":26,"author":"李白","content":"燕趙有秀色，綺樓青雲端。\n眉目艶皎月，一笑傾城歡。\n常恐碧草晩，坐泣秋風寒。\n纎手怨玉琴，清晨起長歎。\n焉得偶君子，共乗雙飛鸞。\n"},{"id":59138,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":27,"author":"李白","content":"容顔若飛電，時景如飄風。\n草綠霜巳白，日西月復東。\n華鬢不耐秋，颯然成衰蓬。\n古來賢聖人，一一誰成功。\n君千變猿鶴，小人爲沙蟲。\n不及廣成子，乗雲駕輕鴻。\n"},{"id":59139,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":28,"author":"李白","content":"三季分戰國，七雄成亂麻。\n王風何怨怒，世道終紛拏。\n至人洞玄象，髙舉凌紫霞。\n仲尼欲浮海，吾祖之流沙。\n聖賢共淪没，臨岐胡咄嗟。\n"},{"id":59140,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":29,"author":"李白","content":"玄風變太古，道䘮無時還。\n擾擾季葉人，雞鳴趨四關。\n但識金馬門，誰知蓬萊山。\n白首死羅綺，笑歌無時閒。\n綠酒哂丹液，青娥凋素顔。\n大儒揮金槌，琢之詩禮間。\n蒼蒼三珠樹，冥目焉能攀。\n"},{"id":59141,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":30,"author":"李白","content":"羽檄如流星，虎符合專城。\n喧呼救邊急，羣鳥皆夜鳴。\n白日曜紫微，三公運權衡。\n天地皆得一，澹然四海清。\n借問何以爲，荅言楚徴兵。\n渡瀘及五月，將赴雲南征。\n怯卒非戰士，炎方難逺行。\n長號別嚴親，日月慘光晶。\n泣盡繼以血，心摧兩無聲。\n困獸當猛虎，窮魚餌奔鯨。\n千去不一迴，投軀豈全生。\n如何舞干戚，一使有苗平〈天寶九載南詔陷雲南楊國忠使鮮于仲通將兵討之大敗士卒死者六萬人白詩爲此而作〉。\n"},{"id":59142,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":31,"author":"李白","content":"燕臣昔慟哭，五月飛秋霜。\n庶女號蒼天，震風擊齊堂。\n精誠有所感，造化爲悲傷。\n而我竟何辜，逺身金殿傍。\n浮雲蔽紫闥，白日難迴光。\n羣沙穢眀珠，衆草凌孤芳。\n古來共歎息，流淚空沾裳。\n"},{"id":59143,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":32,"author":"李白","content":"孤蘭生幽園，衆草共蕪没。\n雖照陽春暉，復悲髙秋月。\n飛霜早淅瀝，綠艶恐休歇。\n若無清風吹，香氣爲誰發。\n"},{"id":59144,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":33,"author":"李白","content":"登髙望四海，天地何漫漫。\n霜被羣物秋，風飄大荒寒。\n榮華東流水，萬事皆波瀾。\n白日掩徂暉，浮雲無定端。\n梧桐巢燕雀，枳棘棲鵷鸞。\n且復歸去來，劒歌行路難。\n"},{"id":59145,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":34,"author":"李白","content":"鳳饑不啄粟，所食唯琅玕。\n焉能與羣雞，蹙促爭一餐。\n朝鳴崑丘樹，夕飲砥柱湍。\n歸飛海路逺，獨宿天霜寒。\n幸遇王子晉，結交青雲端。\n懷恩未得報，感別空長嘆。\n"},{"id":59146,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":35,"author":"李白","content":"朝弄紫泥海夕披丹霞裳揮手折若木拂此西日光雲卧遊八極玉顔已千霜飄飄入無倪稽首祈上皇呼我遊太素玉杯賜瓊漿一餐歴萬歳何用還故鄉永隨長風去天外恣飄揚"},{"id":59147,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":36,"author":"李白","content":"桃花開東園，含笑誇白日。\n偶䝉春風榮，生此艶陽質。\n豈無佳人色，但恐花不實。\n宛轉龍火飛，零落早相失。\n詎知南山松，獨立自蕭飋。\n"},{"id":59148,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":37,"author":"李白","content":"美人出南國，灼灼芙蓉姿。\n皓齒終不發，芳心空自持。\n由來紫宫女，共妬青蛾眉。\n歸去瀟湘沚，沈吟何足悲。\n"},{"id":59149,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":38,"author":"李白","content":"青春流驚湍，朱明驟迴薄。\n不忍看秋蓬，飄揚竟何託。\n光風滅蘭蕙，白露灑葵藿。\n美人不我期，草木日零落。\n"},{"id":59150,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":39,"author":"李白","content":"倚劒登髙臺，悠悠送春目。\n蒼榛蔽層丘，瓊草隱𣸧谷。\n鳳凰鳴西海，欲集無珍木。\n鸒斯得所居，蒿下盈萬族。\n晉風日已頽，窮途方慟哭。\n"},{"id":59151,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":40,"author":"李白","content":"越客採明珠，提㩦出南隅。\n清輝照海月，美價傾鴻都。\n獻君君按劒，懷寶空長吁。\n魚目復相哂，寸心増煩紆。\n"},{"id":59152,"chapter":"卷二十","chapternum":20,"charstyle":"古體詩","title":"古風","titledesc":"","collection":"","collectiondesc":"","poemindex":41,"author":"李白","content":"惻惻泣路岐，哀哀悲素絲。\n路岐有南北，素絲易變移。\n萬事固如此，人生無定期。\n田竇相傾奪，賓客互盈虧。\n世途多翻覆，交道方嶮巇。\n斗酒強然諾，寸心終自疑。\n張陳竟火滅，蕭朱亦星離。\n衆鳥集榮柯，窮魚守枯池。\n嗟嗟失懽客，勤問何所規。\n"},{"id":59153,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":42,"author":"李白","content":"青天何歷歷，明星如白石。\n黃姑與織女，相去不盈尺。\n銀河無鵲橋，非時將安適。\n閨人理紈素，遊子悲行役。\n瓶氷知冬寒，霜露欺逺客。\n客似秋葉飛，飄颻不言歸。\n別後羅帶長，愁寛去時衣。\n乗月託宵夢，因之寄金徽。\n"},{"id":59154,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":43,"author":"李白","content":"髙樓入青天，下有白玉堂。\n明月看欲墮，當窗懸清光。\n遥夜一美人，羅衣沾秋霜。\n含情弄柔瑟，彈作陌上桑。\n絃聲何激烈，風卷遶飛梁。\n行人皆躑躅，棲鳥去迴翔。\n但寫妾意苦，莫辭此曲傷。\n願逢同心者，飛作紫鴛鴦。\n"},{"id":59155,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":44,"author":"李白","content":"長繩難繫日，自古共悲辛。\n黃金髙北斗，不惜買陽春。\n石火無留光，還如世中人。\n即事巳如夢，後來我誰身。\n提壺莫辭貧，取酒會四鄰。\n仙人殊恍惚，未若醉中眞。\n"},{"id":59156,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":45,"author":"李白","content":"清都綠玉樹，灼爍瑶臺春。\n攀花弄秀色，逺贈天仙人。\n香風送紫蕋，直到扶桑津。\n取掇世上艶，所貴心之珍。\n相思傳一笑，聊欲示情親。\n"},{"id":59157,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":46,"author":"李白","content":"今日風日好，眀日恐不如。\n春風笑於人，何乃愁自居。\n吹簫舞彩鳳，酌醴鱠神魚。\n千金買一醉，取樂不求餘。\n達士遺天地，東門有二䟽。\n愚夫同瓦石，有才知卷舒。\n無事坐悲苦，塊然涸轍鮒。\n"},{"id":59158,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":47,"author":"李白","content":"運速天地閉，朔風結飛霜。\n百草死冬月，六龍頽西荒。\n太白出東方，彗星揚精光。\n鴛鴦非越鳥，何爲眷南翔。\n惟昔鷹將犬，今爲侯與王。\n得水成蛟龍，爭池奪鳳凰。\n北斗不酌酒，南箕空簸揚。\n"},{"id":59159,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":48,"author":"李白","content":"世路今太行，迴車竟何託。\n萬族皆凋枯，遂無少可樂。\n曠野多白骨，幽魂共銷鑠。\n榮貴當及時，春華宜照灼。\n人非崑山玉，安得長璀錯。\n身没豈不朽，榮名在麟閣。\n"},{"id":59160,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":49,"author":"李白","content":"月色不可掃，客愁不可道。\n玉露生秋衣，流螢飛百草。\n日月終銷毁，天地同枯槁。\n蟪蛄啼青松，安見此樹老。\n金丹寧誤俗，昧者難精討。\n爾非千歳翁，多恨去世早。\n飲酒入玉壺，藏身以爲寶。\n"},{"id":59161,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":50,"author":"李白","content":"生者爲過客，死者爲歸人。\n天地一逆旅，同悲萬古塵。\n月兔空擣藥，扶桑已成薪。\n白骨寂無言，青松豈知春。\n前後更嘆息，浮榮何足珍。\n"},{"id":59162,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":51,"author":"李白","content":"仙人騎綵鳳，昨下閬風岑。\n海水三清淺，桃源一見尋。\n遺我綠玉杯，兼之紫瓊琴。\n杯以傾美酒，琴以閒素心。\n二物非世有，何論珠與金。\n琴彈松裏風，杯勸天上月。\n風月長相知，世人何倐忽。\n"},{"id":59163,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":52,"author":"李白","content":"涉江弄秋水，愛此荷花鮮。\n攀荷弄其珠，蕩漾不成圎。\n佳期綵雲重，欲贈隔逺天。\n相思無由見，悵望涼風前。\n"},{"id":59164,"chapter":"卷二十","chapternum":20,"charstyle":"古體詩","title":"擬古","titledesc":"","collection":"","collectiondesc":"","poemindex":53,"author":"李白","content":"去去復去去，辭君還憶君。\n漢水旣殊流，楚山亦此分。\n人生難稱意，豈得長爲羣。\n越燕喜海日，燕鴻思朔雲。\n別久容華晩，琅玕不能飯。\n日落知天昏，夢長覺道逺。\n望夫登髙山，化石竟不返。\n"},{"id":59165,"chapter":"卷二十","chapternum":20,"charstyle":"古體詩","title":"關山月","titledesc":"","collection":"","collectiondesc":"","poemindex":54,"author":"李白","content":"明月出天山，蒼茫雲海間。\n長風幾萬里，吹度玉門關。\n漢下白登道，胡窺青海灣。\n由來征戰地，不見有人還。\n戍客望邊邑，思歸多苦顔。\n髙樓當此夜，歎息未應閒。\n"},{"id":59166,"chapter":"卷二十","chapternum":20,"charstyle":"古體詩","title":"俠客行","titledesc":"","collection":"","collectiondesc":"","poemindex":55,"author":"李白","content":"趙客縵胡纓，吳鈎霜雪眀。\n銀鞍照白馬，颯沓如流星。\n十步殺一人，千里不留行。\n事了拂衣去，深藏身與名。\n閒過信陵飲，脫劒膝前橫。\n將炙啖朱亥，持觴勸侯嬴。\n三杯吐然諾，五嶽倒爲輕。\n眼花耳熱後，意氣素霓生。\n救趙揮金槌，邯鄲先震驚。\n千秋二壯士，烜赫大梁城。\n縱死俠骨香，不慙世上英。\n誰能書閣下，白首太玄經。\n"},{"id":59167,"chapter":"卷二十","chapternum":20,"charstyle":"古體詩","title":"長干行","titledesc":"","collection":"","collectiondesc":"","poemindex":56,"author":"李白","content":"妾髮初覆額，折花門前劇。\n郎騎竹馬來，遶牀弄青梅。\n同居長干里，兩小無嫌猜。\n十四爲君婦，羞顔未嘗開。\n低頭向暗壁，千喚不一迴。\n十五始展眉，願同塵與灰。\n常存抱柱信，豈上望夫臺。\n十六君逺行，瞿塘灔澦堆。\n五月不可觸，猿聲天外哀。\n門前遲行跡，一一生綠苔。\n苔深不能掃，落業秋風早。\n八月蝴蝶來，雙飛西園草。\n感此傷妾心，坐愁紅顔老。\n早晩下三巴，預將書報家。\n相迎不道逺，直至長風沙。\n"},{"id":59168,"chapter":"卷二十","chapternum":20,"charstyle":"古體詩","title":"長干行","titledesc":"","collection":"","collectiondesc":"","poemindex":57,"author":"李白","content":"憶妾深閨裏，煙塵不曾識。\n嫁與長干人，沙頭𠉀風色。\n五月南風興，思君下巴陵。\n八月西風起，想君發揚子。\n去來悲如何，見少離別多。\n湘潭幾日到，妾夢越風波。\n昨夜狂風度，吹折江頭樹。\n淼淼暗無邊，行人在何處。\n好乗浮雲驄，佳期蘭渚東。\n鴛鴦綠蒲上，翡翠錦屏中。\n自憐十五餘，顔色桃花紅。\n那作商人婦，愁水復愁風。\n"},{"id":59169,"chapter":"卷二十","chapternum":20,"charstyle":"古體詩","title":"古朗月行","titledesc":"","collection":"","collectiondesc":"","poemindex":58,"author":"李白","content":"小時不識月，呼作白玉盤。\n又疑瑶臺鏡，飛上青雲端。\n仙人垂兩足，桂樹作團團。\n白兔擣藥成，問言誰與餐。\n蟾蜍蝕圎影，大眀夜已殘。\n羿昔落九烏，天人清且安。\n隂精此淪惑，去去不足觀。\n憂來其如何，悽愴摧心肝。\n"},{"id":59170,"chapter":"卷二十","chapternum":20,"charstyle":"古體詩","title":"獨不見","titledesc":"","collection":"","collectiondesc":"","poemindex":59,"author":"李白","content":"白馬誰家子，黃龍邊塞兒。\n天山三丈雪，豈是逺行時。\n春蕙忽秋草，莎雞鳴西池。\n風摧寒㯶響，月入霜閨悲。\n憶與君別年，種桃齊蛾眉。\n桃今百餘尺，花落成枯枝。\n終然獨不見，流淚空自知。\n"},{"id":59171,"chapter":"卷二十","chapternum":20,"charstyle":"古體詩","title":"妾薄命","titledesc":"","collection":"","collectiondesc":"","poemindex":60,"author":"李白","content":"漢帝寵阿嬌，貯之黃金屋。\n咳唾落九天，隨風生珠玉。\n寵極愛還歇，妬深情却疎。\n長門一步地，不𡧓暫迴車。\n雨落不上天，水覆難再收。\n君情與妾意，各自東西流。\n昔日芙蓉花，今成斷根草。\n以色事他人，能得幾時好。\n"},{"id":59172,"chapter":"卷二十","chapternum":20,"charstyle":"古體詩","title":"黃葛篇","titledesc":"","collection":"","collectiondesc":"","poemindex":61,"author":"李白","content":"黃葛生洛溪，黃花自綿羃。\n青煙蔓長條，繚繞幾百尺。\n閨人費素手，採緝作絺綌。\n縫爲絶國衣，逺寄日南客。\n蒼梧大火落，暑服莫輕擲。\n此物雖過時，是妾手中跡。\n"},{"id":59173,"chapter":"卷二十","chapternum":20,"charstyle":"古體詩","title":"白馬篇","titledesc":"","collection":"","collectiondesc":"","poemindex":62,"author":"李白","content":"龍馬花雪毛，金鞍五陵豪。\n秋霜切玉劒，落日眀珠袍。\n鬭雞事萬乗，軒蓋一何髙。\n弓摧南山虎，手接太行猱。\n酒後競風采，三杯弄寶刀。\n殺人如剪草，劇孟同遊遨。\n發憤去函谷，從軍向臨洮。\n叱咤萬戰塲，匈奴盡奔逃。\n歸來使酒氣，未肻拜蕭曹。\n羞入原憲室，荒徑隱蓬蒿。\n"},{"id":59174,"chapter":"卷二十","chapternum":20,"charstyle":"古體詩","title":"大堤曲","titledesc":"","collection":"","collectiondesc":"","poemindex":63,"author":"李白","content":"漢水橫襄陽，花開大堤暖。\n佳期大隄下，淚向南雲滿。\n春風復無情，吹我夣魂散。\n不見眼中人，天長音信斷。\n"},{"id":59175,"chapter":"卷二十","chapternum":20,"charstyle":"古體詩","title":"東武吟","titledesc":"","collection":"","collectiondesc":"","poemindex":64,"author":"李白","content":"好古笑流俗，素聞賢達風。\n方希佐眀主，長揖辭成功。\n白日在髙天，迴光燭微躬。\n恭承鳳凰詔，歘起雲蘿中。\n清切紫霄迴，優㳺丹禁通。\n君王賜顔色，聲價凌煙虹。\n乗輿擁翠蓋，扈從金城東。\n寶馬麗絶景，錦衣入新豐。\n依巖望松雪，對酒鳴絲桐。\n因學揚子雲，獻賦甘泉宫。\n天書美片善，清芬播無窮。\n一朝去金馬，飄落成飛蓬。\n賓客日疎散，玉樽亦已空。\n才力猶可倚，不慙世上雄。\n閒作東武吟，曲盡情未終。\n書此謝知巳，吾尋黄綺翁。\n"},{"id":59176,"chapter":"卷二十","chapternum":20,"charstyle":"古體詩","title":"邯鄲才人嫁爲厮養卒婦","titledesc":"","collection":"","collectiondesc":"","poemindex":65,"author":"李白","content":"妾本叢臺女，揚蛾入丹闕。\n自倚顔如花，寧知有凋歇。\n一辭玉階下，去若朝雲没。\n每憶邯鄲城，深宫夢秋月。\n君王不可見，惆悵至眀發。\n"},{"id":59177,"chapter":"卷二十","chapternum":20,"charstyle":"古體詩","title":"短歌行","titledesc":"","collection":"","collectiondesc":"","poemindex":66,"author":"李白","content":"白日何短短，百年苦易滿。\n蒼穹浩茫茫，萬劫太極長。\n麻姑垂兩鬢，一半巳成霜。\n天公見玉女，大笑億千場。\n吾欲攬六龍，迴車掛扶桑。\n北斗酌美酒，勸龍各一觴。\n富貴非所願，與人駐顔光。\n"},{"id":59178,"chapter":"卷二十","chapternum":20,"charstyle":"古體詩","title":"相逢行","titledesc":"","collection":"","collectiondesc":"","poemindex":67,"author":"李白","content":"朝騎五花馬，謁帝出銀臺。\n秀色誰家子，雲車珠箔開。\n金鞭遥指㸃，玉勒近遲回。\n夾轂相借問，疑從天上來。\n蹙入青綺門，當歌共銜杯。\n銜杯映歌扇，似月雲中見。\n相見不得親，不如不相見。\n相見情巳深，未語可知心。\n胡爲守空閨，孤眠愁錦衾。\n錦衾與羅幃，纒綿㑹有時。\n春風正澹蕩，暮雨來何遲。\n願因三青鳥，更報長相思。\n光景不待人，須㬰髮成絲。\n當年失行樂，老去徒傷悲。\n持此道密意，母令曠佳期。\n"},{"id":59179,"chapter":"卷二十","chapternum":20,"charstyle":"古體詩","title":"沐浴子","titledesc":"","collection":"","collectiondesc":"","poemindex":68,"author":"李白","content":"沐芳莫彈冠，浴蘭莫振衣。\n處世忌太潔，至人貴藏輝。\n滄浪有釣叟，吾與爾同歸。\n"},{"id":59180,"chapter":"卷二十","chapternum":20,"charstyle":"古體詩","title":"春思","titledesc":"","collection":"","collectiondesc":"","poemindex":69,"author":"李白","content":"燕草如碧絲，秦桑低綠枝。\n當君懷歸日，是妾斷腸時。\n春風不相識，何事入羅幃。\n"},{"id":59181,"chapter":"卷二十","chapternum":20,"charstyle":"古體詩","title":"子夜吳歌","titledesc":"","collection":"","collectiondesc":"","poemindex":70,"author":"李白","content":"秦地羅敷女，採桑綠水邊。\n素手青條上，紅妝白日鮮。\n蠶饑妾欲去，五馬莫留連。\n"},{"id":59182,"chapter":"卷二十","chapternum":20,"charstyle":"古體詩","title":"子夜吳歌","titledesc":"","collection":"","collectiondesc":"","poemindex":71,"author":"李白","content":"鏡湖三百里，菡萏發荷花。\n五月西施採，人看隘若耶。\n回舟不待月，歸去越王家。\n"},{"id":59183,"chapter":"卷二十","chapternum":20,"charstyle":"古體詩","title":"子夜吳歌","titledesc":"","collection":"","collectiondesc":"","poemindex":72,"author":"李白","content":"長安一片月，萬尸擣衣聲。\n秋風吹不盡，總是玉關情。\n何日平戎虜，良人罷逺征。\n"},{"id":59184,"chapter":"卷二十","chapternum":20,"charstyle":"古體詩","title":"子夜吳歌","titledesc":"","collection":"","collectiondesc":"","poemindex":73,"author":"李白","content":"眀朝驛使發，一夜絮征袍。\n素手抽針冷，那堪把剪刀。\n裁縫寄逺道，幾日到臨洮。\n"},{"id":59185,"chapter":"卷二十","chapternum":20,"charstyle":"古體詩","title":"對酒行","titledesc":"","collection":"","collectiondesc":"","poemindex":74,"author":"李白","content":"松子棲金華，安期入蓬海。\n此人古之仙，羽化竟何在。\n浮生速流電，倐忽變光彩。\n天地無彫換，容顔有遷改。\n對酒不肻飲，含情欲誰待。\n"},{"id":59186,"chapter":"卷二十","chapternum":20,"charstyle":"古體詩","title":"秋浦歌","titledesc":"","collection":"","collectiondesc":"","poemindex":75,"author":"李白","content":"秋浦長似秋，蕭條使人愁。\n客愁不可度，行上東大樓。\n正西望長安，下見江水流。\n寄言向江水，汝意憶儂不。\n遥傳一掬淚，爲我達揚州。\n"},{"id":59187,"chapter":"卷二十","chapternum":20,"charstyle":"古體詩","title":"秋浦歌","titledesc":"","collection":"","collectiondesc":"","poemindex":76,"author":"李白","content":"千千石楠樹，萬萬女貞林。\n山山白鷺滿，澗澗白猿吟。\n君莫向秋浦，猿聲碎客心。\n"},{"id":59188,"chapter":"卷二十","chapternum":20,"charstyle":"古體詩","title":"清溪行","titledesc":"","collection":"","collectiondesc":"","poemindex":77,"author":"李白","content":"清溪清我心，水色異諸水。\n借問新安江，見厎何如此。\n人行眀鏡中，鳥度屏風裏。\n向晩猩猩啼，空悲逺遊子。\n"},{"id":59189,"chapter":"卷二十","chapternum":20,"charstyle":"古體詩","title":"秋日鍊藥院鑷白髮贈元六兄林宗","titledesc":"","collection":"","collectiondesc":"","poemindex":78,"author":"李白","content":"木落識歳秋，瓶氷知天寒。\n桂枝日巳綠，拂雪凌雲端。\n弱齡接光景，矯翼攀鴻鸞。\n投分三十載，榮枯同所歡。\n長吁望青雲，鑷白坐相看。\n秋顔入曉鏡，壯髮凋危冠。\n窮與鮑生賈，饑從漂母飡。\n時來極天人，道在豈吟嘆。\n樂毅方適趙，蘇秦初說韓。\n卷舒固在我，何事空摧殘。\n"},{"id":59190,"chapter":"卷二十","chapternum":20,"charstyle":"古體詩","title":"書情贈蔡舍人雄","titledesc":"","collection":"","collectiondesc":"","poemindex":79,"author":"李白","content":"嘗髙謝太傅，㩦妓東山門。\n楚舞醉碧雲，吳歌斷清猿。\n暫因蒼生起，談笑安黎元。\n余亦愛此人，丹霄冀飛翻。\n遭逢聖眀主，敢進興亡言。\n白璧竟何辜，青蠅遂成寃。\n一朝去京國，十載客梁園。\n猛犬吠九關，殺人憤精魂。\n皇穹雪寃枉，白日開昏氛。\n泰階得夔龍，桃李滿中原。\n倒海索眀月，凌山採芳蓀。\n愧無橫草功，虛負雨露恩。\n跡謝雲臺閣，心隨天馬轅。\n夫子王佐才，而今復誰論。\n層飇振六翮，不日思騰騫。\n我縱五湖棹，煙濤恣崩奔。\n夣釣子陵湍，英風緬猶存。\n彼希客星隱，弱植不足援。\n千里一回首，萬里一長歌。\n黄鶴不復來，清風愁奈何。\n舟浮瀟湘月，山倒洞庭波。\n投汨笑古人，臨濠得天和。\n閒時田畆中，搔背牧雞鵝。\n別離解相訪，應在武陵多。\n"},{"id":59191,"chapter":"卷二十","chapternum":20,"charstyle":"古體詩","title":"叙舊贈江陽宰陸調","titledesc":"","collection":"","collectiondesc":"","poemindex":80,"author":"李白","content":"太伯讓天下仲雍揚波濤清風蕩萬古跡與星辰髙開呉食東溟陸氏世英髦多君秉古節嶽立冠人曹風流少年時京洛事遊遨腰間延陵劒玉帶眀珠袍我昔鬭雞徒連延五陵豪邀遮相組織呵嚇來煎熬君開萬人叢鞍馬皆辟易告急清憲臺脫余北門厄間宰江陽邑剪棘樹蘭芳城門何肅穆五月輝秋霜好鳥集珍木髙才列華堂侍從府中歸絲管儼成行但苦隔逺道無由共銜觴江北荷花開江南楊梅熟正好飲酒時懷賢在心目掛席拾海月乗風下長川多沽新豐醁滿載剡溪船中途不遇人直到爾門前大笑同一醉取樂平生年"},{"id":59192,"chapter":"卷二十","chapternum":20,"charstyle":"古體詩","title":"贈武十七諤〈幷序〉","titledesc":"門人武諤深於義者也質木沈悍慕要離之風潛釣川海不數數於世間事聞中原作難西來訪余余愛子伯禽在魯許將冐兵烽以致之酒酣感激援筆而贈","collection":"","collectiondesc":"","poemindex":81,"author":"李白","content":"馬如一匹練，眀日過吳門。\n乃是要離客，西來欲報恩。\n笑開燕匕首，拂拭竟無言。\n狄犬吠清洛，天津成塞垣。\n愛子隔東魯，空悲斷腸猿。\n林回棄白璧，千里阻同奔。\n君爲我致之，輕齎涉淮源。\n精誠合天道，不愧逺遊魂。\n"},{"id":59193,"chapter":"卷二十","chapternum":20,"charstyle":"古體詩","title":"經亂離後天恩流夜郎憶舊遊書懷贈江夏韋太守良宰","titledesc":"","collection":"","collectiondesc":"","poemindex":82,"author":"李白","content":"天上白玉京，十二樓五城。\n仙人撫我頂，結髮受長生。\n誤逐世間樂，頗窮理亂情。\n九十六聖君，浮雲掛空名。\n天地賭一擲，未能忘戰爭。\n試涉覇王畧，將期軒冕榮。\n時命乃大謬，棄之海上行。\n學劒翻自哂，爲文竟何成。\n劒非萬人敵，文竊四海聲。\n兒戲不足道，五噫出西京。\n臨當欲去時，慷慨淚沾纓。\n嘆君倜儻才，標舉冠羣英。\n開筵引祖帳，慰此逺徂征。\n鞍馬若浮雲，送余驃騎亭。\n歌鐘不盡意，白日落昆眀。\n十月到幽州，戈鋋若羅星。\n君王棄北海，掃地借長鯨。\n呼吸走百川，燕然可摧傾。\n心知不得語，却欲棲蓬瀛。\n彎弧懼天狼，挾矢不敢張。\n攬涕黃金臺，呼天哭昭王。\n無人貴駿骨，騄耳空騰驤。\n樂毅儻再生，於今亦奔亡。\n蹉跎不得意，驅馬還貴鄉。\n逢君聽絃歌，肅穆坐華堂。\n百里獨太古，陶然卧羲皇。\n徴樂昌樂館，開筵列壺觴。\n賢豪間青娥，對燭儼成行。\n醉舞紛綺席，清歌遶飛梁。\n歡娛未終朝，秩滿歸咸陽。\n祖道擁萬人，供帳遥相望。\n一別隔千里，榮枯異炎涼。\n炎涼幾度改，九土中橫潰。\n漢甲連燕兵，沙塵暗雲海。\n草木揺殺氣，星辰無光彩。\n白骨成丘山，蒼生竟何罪。\n幽關壯帝居，國命懸哥舒。\n長㦸三十萬，開門納兇渠。\n公卿如犬羊，忠讜醢與菹。\n二聖出遊豫，兩京遂丘墟。\n帝子許專征，秉旄控強楚。\n節制非桓文，軍師擁熊虎。\n人心失去就，賊勢騰風雨。\n惟君固房陵，誠節冠終古。\n僕卧香爐頂，飡霞潄瑶泉。\n門開九江轉，枕下五湖連。\n半夜水軍來，尋陽滿旌旃。\n空名適自誤，迫脅上樓船。\n徒賜五百金，棄之若浮煙。\n辭官不受賞，翻謫夜郎天。\n夜郎萬里道，西上令人老。\n掃蕩六合清，仍爲負霜草。\n日月無偏照，何由訴蒼昊。\n良牧稱神眀，深仁恤交道。\n一忝青雲客，三登黄鶴樓。\n顧慙禰處士，虛對鸚鵡洲。\n樊山覇氣盡，寥落天地秋。\n江帶峨眉雪，川橫三峽流。\n萬舸此中來，連帆過揚州。\n送此萬里目，曠然散我愁。\n紗窗倚天開，水樹綠如髮。\n窺日畏銜山，促酒喜見月。\n呉娃與越艶，窈窕誇鉛紅。\n呼來上雲梯，含笑出簾櫳。\n對客小垂手，羅衣舞春風。\n賓跪請休息，主人情未極。\n覽君荆山作，江鮑堪動色。\n秋水出芙蓉，天然去雕餙。\n逸興橫素襟，無時不招尋。\n朱門擁虎士，列㦸何森森。\n剪鑿竹石開，榮流漲清深。\n登臺坐水閣，吐論多英音。\n片辭貴白璧，一諾輕黃金。\n謂我不愧君，青鳥眀丹心。\n五色雲間鵲，飛鳴天上來。\n傳聞赦書至，却放夜郎迴。\n暖氣變寒谷，炎煙生死灰。\n君登鳳池去，忽棄賈生才。\n桀犬尚吠堯，匈奴笑千秋。\n中夜四五嘆，常爲大國憂。\n旌斾夾兩山，黃河當中流。\n連雞不得進，飲馬空夷猶。\n安得羿善射，一箭落旄頭。\n"},{"id":59194,"chapter":"卷二十","chapternum":20,"charstyle":"古體詩","title":"贈盧司戸","titledesc":"","collection":"","collectiondesc":"","poemindex":83,"author":"李白","content":"秋色無逺近，出門盡寒山。\n白雲遥相識，待我蒼梧間。\n借問盧躭鶴，西飛幾歳還。\n"},{"id":59195,"chapter":"卷二十","chapternum":20,"charstyle":"古體詩","title":"贈別舍人弟臺卿之江南","titledesc":"","collection":"","collectiondesc":"","poemindex":84,"author":"李白","content":"去國客行逺，還山秋夢長。\n梧桐落金井，一葉飛銀牀。\n覺罷攬眀鏡，鬢毛䬃巳霜。\n良圗委蔓草，古貌成枯桑。\n欲道心下事，時人疑夜光。\n因爲洞庭葉，飄落之瀟湘。\n令弟經濟士，謫居我何傷。\n潛虯隱尺水，著論談興亡。\n客遇王子喬，口傳不死方。\n入洞過天地，登眞朝玉皇。\n吾將撫爾背，揮手遂翺翔。\n"},{"id":59196,"chapter":"卷二十","chapternum":20,"charstyle":"古體詩","title":"贈宣城宇文太守兼呈崔侍御","titledesc":"","collection":"","collectiondesc":"","poemindex":85,"author":"李白","content":"白若白鷺鮮，清如清唳蟬。\n受氣有本性，不爲外物遷。\n飲水箕山上，食雪首陽巔。\n迴車避朝歌，掩口去盜泉。\n岧嶤廣成子，倜儻魯仲連。\n卓絶二公外，丹心無間然。\n昔攀六龍飛，今作百鍊鉛。\n懷恩欲報主，投佩向北燕。\n彎弓綠弦開，滿月不憚堅。\n閒騎駿馬獵，一射兩虎穿。\n回旋若流光，轉背落雙鳶。\n胡虜三嘆息，兼知五兵權。\n鎗鎗突雲將，却掩我之妍。\n多逢勦絶兒，生著祖生鞭。\n據鞍空矍鑠，壯志竟誰宣。\n蹉跎復來歸，憂恨坐相煎。\n無風難破浪，失計長江邊。\n危苦惜頽光，金波忽三圎。\n時遊敬亭上，閒聽松風眠。\n㦯弄宛溪月，虛舟信洄沿。\n顔公二十萬，盡付酒家錢。\n興發每取之，聊向醉中仙。\n過此無一事，靜談秋水篇。\n君從九卿來，水國有豐年。\n魚鹽滿市井，布帛如雲煙。\n下馬不作威，氷壺照清川。\n霜眉邑中叟，皆美太守賢。\n時時慰風俗，往往出東田。\n竹馬數小兒，拜迎白鹿前。\n含笑問使君，日晩可迴旋。\n遂歸池上酌，掩抑清風絃。\n曽標橫浮雲，下撫謝朓肩。\n樓髙碧海出，樹古青蘿懸。\n光祿紫霞杯，伊昔忝相傳。\n良圗掃沙漠，別夢繞旌旃。\n富貴日成疎，願言杳無緣。\n登龍有直道，倚玉阻芳筵。\n敢獻繞朝策，思同郭㤗船。\n何言一水淺，似隔九重天。\n崔生何傲岸，縱酒復談玄。\n身爲名公子，英才苦迍邅。\n鳴鳳托髙梧，凌風何翩翩。\n安知慕羣客，彈劒拂秋蓮。\n"},{"id":59197,"chapter":"卷二十","chapternum":20,"charstyle":"古體詩","title":"自梁園至敬亭山見會公談陵陽山水兼期同遊因有此贈","titledesc":"","collection":"","collectiondesc":"","poemindex":86,"author":"李白","content":"我隨秋風來，瑶草恐衰歇。\n中途寡名山，安得弄雲月。\n渡江如昨日，黃葉向人飛。\n敬亭愜素尚，弭棹流清輝。\n氷谷眀且秀，陵巒抱江城。\n粲粲吳與史，衣冠耀天京。\n水國饒英奇，潛光卧幽草。\n會公眞名僧，所在即爲寶。\n開堂振白拂，髙論橫青雲。\n雪山掃粉壁，墨客多新文。\n爲余話幽棲，且述陵陽美。\n天開白龍潭，月映清秋水。\n黃山望石柱，突兀誰開張。\n黃鶴久不來，子安在蒼茫。\n東南焉可窮，山鳥飛絶處。\n稠疊千萬峯，相連入雲去。\n聞此期振筞，歸來空閉關。\n相思如眀月，可望不可攀。\n何當移白足，早晩凌蒼山。\n且寄一書札，令予解愁顔。\n"},{"id":59198,"chapter":"卷二十","chapternum":20,"charstyle":"古體詩","title":"贈閭丘䖏士","titledesc":"","collection":"","collectiondesc":"","poemindex":87,"author":"李白","content":"賢人有素業，乃在沙塘陂。\n竹影掃秋月，荷花落古池。\n閒讀山海經，散帙卧遥帷。\n且耽田家樂，遂曠林中期。\n野酌勸芳酒，園蔬烹露葵。\n如能樹桃李，爲我結茅茨。\n"},{"id":59199,"chapter":"卷二十","chapternum":20,"charstyle":"古體詩","title":"經亂後將避地剡中留贈崔宣城","titledesc":"","collection":"","collectiondesc":"","poemindex":88,"author":"李白","content":"雙鵞飛洛陽，五馬渡江徼。\n何意上東門，胡雛更長嘯。\n中原走豺虎，烈火及宗廟。\n太白晝經天，頽陽掩餘照。\n名城皆蕩覆，世路成奔峭。\n四海望長安，嚬睂寡西笑。\n蒼生疑落葉，白骨空相吊。\n連兵似雪山，破敵誰能料。\n我垂北溟翼，且學南山豹。\n崔子賢主人，歡娛每相召。\n胡床紫玉笛，却坐青雲叫。\n楊花滿州城，置酒同臨眺。\n忽思剡溪去，水石逺清妙。\n雪晝天地眀，風開湖山貌。\n悶爲洛生詠，醉發吳越調。\n赤霞動金光，日足森海嶠。\n獨散萬古意，閒垂一溪釣。\n猿近天上啼，人移月邊棹。\n無以墨綬苦，來求丹砂要。\n華髮長折腰，將貽陶公誚。\n"},{"id":59200,"chapter":"卷二十","chapternum":20,"charstyle":"古體詩","title":"安陸白兆山桃花嵒寄劉侍御綰","titledesc":"","collection":"","collectiondesc":"","poemindex":89,"author":"李白","content":"雲卧三十年，好閒復愛仙。\n蓬壺雖冥絶，鸞鶴心悠然。\n歸來桃花嵒，得憇雲窗眠。\n對嶺人共語，飲潭猿相連。\n時昇翠微上，邈若羅浮巔。\n兩岑抱東壑，一嶂橫西天。\n樹雜日易隱，崖傾月難圎。\n芳草換野色，飛蘿揺春煙。\n入逺搆石室，選幽開山田。\n獨此林下意，杳無區中緣。\n永辭霜臺客，千載方來旋。\n"},{"id":59201,"chapter":"卷二十","chapternum":20,"charstyle":"古體詩","title":"望終南山寄紫閣隱者","titledesc":"","collection":"","collectiondesc":"","poemindex":90,"author":"李白","content":"出門見南山，引領意無限。\n秀色難爲名，蒼翠日在眼。\n有時白雲起，天際自舒卷。\n心中與之然，託興每不淺。\n何當造幽人，滅跡棲絶巘。\n"},{"id":59202,"chapter":"卷二十","chapternum":20,"charstyle":"古體詩","title":"夕霽杜陵登樓寄韋繇","titledesc":"","collection":"","collectiondesc":"","poemindex":91,"author":"李白","content":"浮陽滅霽景，萬物生秋容。\n登樓送逺目，伏檻觀羣峯。\n原野曠超緬，關河紛雜重。\n清輝映竹日，翠色眀雲松。\n蹈海寄遐想，還山迷舊蹤。\n徒然迫晩暮，未果諧心胷。\n結桂空佇立，折麻恨莫從。\n思君達永夜，長樂聞疎鐘。\n"},{"id":59203,"chapter":"卷二十","chapternum":20,"charstyle":"古體詩","title":"秋夜宿龍門香山寺奉寄王方城十七丈奉國營上人從弟幼成令問","titledesc":"","collection":"","collectiondesc":"","poemindex":92,"author":"李白","content":"朝發汝海東，莫棲龍門中。\n水寒夕波急，木落秋山空。\n望極九霄迥，賞幽萬壑通。\n目皓沙上月，心清松下風。\n玉斗橫網戸，銀河耿花宫。\n興在趣方逸，歡餘情未終。\n鳳駕憶王子，虎溪懷逺公。\n桂枝坐銷歇，棣華不復同。\n流恨寄伊水，盈盈焉可窮。\n"}]