[{"author":"王勃","charstyle":"古體詩","content":"桂宇幽襟積，松臺凉夜永。\n森沈野逕寒，肅穆巖扉静。\n竹晦南阿色，荷翻北潭影。\n清興殊未䦨，林端照初景。\n","id":57480,"chapter":"卷四","chapternum":4,"title":"山亭夜宴","titledesc":"","collection":"","collectiondesc":"","poemindex":1},{"author":"王勃","charstyle":"古體詩","content":"肅肅凉風生，加我林壑清。\n驅煙尋磵户，卷霧出山楹。\n去來固無跡，動息如有情。\n日落山水静，為君起松聲。\n","id":57481,"chapter":"卷四","chapternum":4,"title":"詠風","titledesc":"","collection":"","collectiondesc":"","poemindex":2},{"author":"王勃","charstyle":"古體詩","content":"滕王高閣臨江渚，佩玉鳴鸞罷歌舞。\n畫棟朝飛南浦雲，珠簾暮捲西山雨。\n閒雲潭影日悠悠，物換星移幾度秋。\n閣中帝子今何在，檻外長江空自流〈勃父為交趾令勃往省父道出洪都都督閻伯璵宴集滕王閣命之序葢宿命其壻預成將舉屬客必讓而及焉勃適至不辭下華立就末成四韻〉。\n","id":57482,"chapter":"卷四","chapternum":4,"title":"滕王閣","titledesc":"","collection":"","collectiondesc":"","poemindex":3},{"author":"王勃","charstyle":"古體詩","content":"秋夜長殊未央月明露白澄清光層城綺閣遥相望遥相望川無梁北風受節南鴈翔崇蘭委質時菊芳鳴環曵珮出長廊為君秋夜擣衣裳纎羅對鳯皇丹綺雙鴛鴦調砧亂杵思自傷思自傷征夫萬里戍他鄉鶴闗音信斷龍門道路長君在天一方寒衣徒自香","id":57483,"chapter":"卷四","chapternum":4,"title":"秋夜長","titledesc":"","collection":"","collectiondesc":"","poemindex":4},{"author":"王勃","charstyle":"古體詩","content":"採蓮歸緑水芙蓉衣秋風起浪鳬雁飛桂棹蘭橈下長浦羅裙玉腕輕揺櫓葉嶼花潭極望平江謳越吹相思苦相思苦佳期不可駐塞外征夫猶未還江南採蓮今巳暮今巳暮採蓮花渠今那必盡娼家官道城南把桑葉何如江上採蓮花蓮花復蓮花花葉何稠疊葉翠本羞眉花紅強似頰佳人不在兹悵望别離時牽花憐共蒂折藕愛連絲故情無處所新物徒華滋不惜西津交珮解還羞北海雁書遲採蓮歌有節採蓮夜未歇正逄浩蕩江上風又值徘徊江上月徘徊蓮浦夜相逄吳姬越女何丰茸共問寒光千里外征客闗山路幾重","id":57484,"chapter":"卷四","chapternum":4,"title":"採蓮曲","titledesc":"","collection":"","collectiondesc":"","poemindex":5},{"author":"王勃","charstyle":"古體詩","content":"臨髙臺高臺迢遰絶浮埃瑶軒綺構何崔嵬鸞歌鳯吹清且哀俯瞰長安道萋萋御溝草斜對甘泉路蒼蒼茂陵樹髙臺四望同帝鄉佳氣鬰葱葱紫閣丹樓紛照耀璧房錦殿相玲瓏東迷長樂觀西指未央宫赤城映朝日綠樹揺春風旗亭百隊開新市甲第千甍分戚里朱輪翠葢不勝春疊榭層楹相對起復有青樓大道中繡户文窓雕綺櫳錦衾夜不襞羅帷晝未空歌屛朝揜翠妝鏡晩窺紅為君開寶髻蛾眉罷花叢塵間狹路黯將暮雲開月色明如素鴛鴦池上兩兩飛鳯皇樓下雙雙度物色正如此佳期那不顧銀鞍繡轂盛繁華可憐今夜宿娼家娼家少婦不須顰東園桃李片時春君看舊日高臺處柏梁銅雀生黃塵","id":57485,"chapter":"卷四","chapternum":4,"title":"臨高臺","titledesc":"","collection":"","collectiondesc":"","poemindex":6},{"author":"王勃","charstyle":"近體詩","content":"金鳯隣銅雀，漳河望鄴城。\n君王無處所，臺榭若平生。\n舞席紛何就，歌梁儼未傾。\n西陵松檟冷，誰見綺羅情。\n","id":57486,"chapter":"卷四","chapternum":4,"title":"銅雀妓","titledesc":"","collection":"","collectiondesc":"","poemindex":7},{"author":"王勃","charstyle":"近體詩","content":"妾本深宫妓，層城閉九重。\n君王歡愛盡，歌舞為誰容。\n錦衾不復襞，羅衣誰再縫。\n高臺西北望，流涕向青松。\n","id":57487,"chapter":"卷四","chapternum":4,"title":"銅雀妓","titledesc":"","collection":"","collectiondesc":"","poemindex":8},{"author":"王勃","charstyle":"近體詩","content":"披襟乘石磴，列籍俯春泉。\n蘭氣薰山酌，松聲韻野弦。\n影飄垂葉外，香度落花前。\n興洽林塘晩，重巖起夕煙。\n","id":57488,"chapter":"卷四","chapternum":4,"title":"聖泉宴〈幷序〉","titledesc":"玄武山有聖泉焉浸淫歴數百千年乘巖泌湧接磴分流下瞰長江沙堤石岸咸古人遺跡也兹乃青蘋綠芰紫苔蒼蘚遂使江湖思逺寤寐寄託既而崇巒左岥石壑前縈丹崿萬尋碧潭千頃松風唱響竹露薰空瀟瀟乎人間之難遇也方欲以林壑為天屬琴樽為日用嗟乎古今〈闕〉 方深川上之悲少長同遊且盡山陰之樂盍題芳什共寫髙情詩得泉字","collection":"","collectiondesc":"","poemindex":9},{"author":"王勃","charstyle":"近體詩","content":"闗山凌旦開，石路無塵埃。\n白馬高譚去，青牛眞氣來。\n重門臨巨壑，連棟起崇隈。\n即今揚策度，非是棄繻回。\n","id":57489,"chapter":"卷四","chapternum":4,"title":"散闗晨度","titledesc":"","collection":"","collectiondesc":"","poemindex":10},{"author":"王勃","charstyle":"近體詩","content":"送送多窮路，遑遑獨問津。\n悲凉千里道，悽斷百年身。\n心事同漂泊，生涯共苦辛。\n無論去與住，俱是夢中人。\n","id":57490,"chapter":"卷四","chapternum":4,"title":"别薛華","titledesc":"","collection":"","collectiondesc":"","poemindex":11},{"author":"王勃","charstyle":"近體詩","content":"百年懐土望，千里倦遊情。\n高低尋戍道，逺近聽泉聲。\n磵葉纔分色，山花不辨名。\n羇心何處盡，風急暮猨清。\n","id":57491,"chapter":"卷四","chapternum":4,"title":"麻平晩行","titledesc":"","collection":"","collectiondesc":"","poemindex":12},{"author":"王勃","charstyle":"近體詩","content":"征驂臨野次，别袂慘江垂。\n川霽浮烟歛，山眀落照移。\n鷹風凋晚葉，蟬露泣秋枝。\n亭臯分逺望，延想間雲涯。\n","id":57492,"chapter":"卷四","chapternum":4,"title":"餞韋兵曹","titledesc":"","collection":"","collectiondesc":"","poemindex":13},{"author":"王勃","charstyle":"近體詩","content":"下驛窮交日，昌亭旅食年。\n相知何用早，懐抱即依然。\n浦樓低晩照，鄉路隔風烟。\n去去如何道，長安在日邉。\n","id":57493,"chapter":"卷四","chapternum":4,"title":"白下驛餞唐少府","titledesc":"","collection":"","collectiondesc":"","poemindex":14},{"author":"王勃","charstyle":"近體詩","content":"城闕輔三秦，風煙望五津。\n與君離别意，同是宦逰人。\n海内存知已，天涯若比隣。\n無為在岐路，兒女共霑巾。\n","id":57494,"chapter":"卷四","chapternum":4,"title":"杜少府之任蜀州","titledesc":"","collection":"","collectiondesc":"","poemindex":15},{"author":"王勃","charstyle":"近體詩","content":"東園垂栁徑，西堰落花津。\n物色連三月，風光絶四隣。\n鳥飛村覺曙，魚戲水知春。\n初晴山院裏，何處染囂塵。\n","id":57495,"chapter":"卷四","chapternum":4,"title":"仲春郊外","titledesc":"","collection":"","collectiondesc":"","poemindex":16},{"author":"王勃","charstyle":"近體詩","content":"空園歌獨酌，春日賦閒居。\n澤蘭侵小徑，河栁覆長渠。\n雨去花光濕，風歸葉影疎。\n山人不惜醉，唯畏綠樽虗。\n","id":57496,"chapter":"卷四","chapternum":4,"title":"郊興","titledesc":"","collection":"","collectiondesc":"","poemindex":17},{"author":"王勃","charstyle":"近體詩","content":"閒情兼黙語，㩦杖赴巖泉。\n草綠縈新帶，榆青綴古錢。\n魚牀侵岸水，鳥路入山煙。\n還題平子賦，花樹滿春田。\n","id":57497,"chapter":"卷四","chapternum":4,"title":"春日還郊","titledesc":"","collection":"","collectiondesc":"","poemindex":18},{"author":"王勃","charstyle":"近體詩","content":"彭澤官初去，河陽賦始傳。\n田園歸舊國，詩酒間長筵。\n列室窺丹洞，分樓瞰紫烟。\n縈迴亘津渡，出没控郊𨞬。\n鳯琴調上客，龍轡儼羣仙。\n松石偏宜古，藤蘿不記年。\n重簷交密樹，複磴擁危泉。\n抗石晞南嶺，乘沙眇北川。\n傅巖來築處，磻溪入釣前。\n日斜真趣逺，幽思夢凉蟬。\n","id":57498,"chapter":"卷四","chapternum":4,"title":"三月曲水宴","titledesc":"","collection":"","collectiondesc":"","poemindex":19},{"author":"王勃","charstyle":"近體詩","content":"小徑偏宜草，空庭不厭花。\n平生詩與酒，自得會仙家。\n","id":57499,"chapter":"卷四","chapternum":4,"title":"贈李十四","titledesc":"","collection":"","collectiondesc":"","poemindex":20},{"author":"王勃","charstyle":"近體詩","content":"亂竹開三徑，飛花滿四隣。\n從來揚子宅，别有尚玄人。\n","id":57500,"chapter":"卷四","chapternum":4,"title":"贈李十四","titledesc":"","collection":"","collectiondesc":"","poemindex":21},{"author":"王勃","charstyle":"近體詩","content":"九月九日望鄉臺，他席他鄉送客杯。\n人今巳厭南中苦，鴻雁那從北地來。\n","id":57501,"chapter":"卷四","chapternum":4,"title":"蜀中九日登玄武山旅眺","titledesc":"","collection":"","collectiondesc":"","poemindex":22},{"author":"楊炯","charstyle":"古體詩","content":"廣谿三峽首，曠望兼川陸。\n山路遶羊腸，江城鎮魚復。\n喬林百丈偃，飛水千尋瀑。\n驚浪迴髙天，盤渦轉深谷。\n漢氏昔云季，中原争逐鹿。\n天下有英雄，襄陽有龍伏。\n常山集軍旅，永安興版築。\n池臺忽巳傾，邦家遽淪覆。\n庸才若劉禪，忠佐為心腹。\n設險猶可存，當無賈生哭。\n","id":57502,"chapter":"卷四","chapternum":4,"title":"廣谿峽","titledesc":"","collection":"","collectiondesc":"","poemindex":23},{"author":"楊炯","charstyle":"古體詩","content":"三峽七百里，唯言巫峽長。\n重巖窅不極，疊嶂凌蒼蒼。\n絶壁横天險，莓苔爛錦章。\n入夜分眀見，無風波浪狂。\n忠信吾所蹈，泛舟亦何傷。\n可以涉砥柱，可以浮吕梁。\n美人今何在，靈芝徒有芳。\n山空夜猿嘯，征客淚霑裳。\n","id":57503,"chapter":"卷四","chapternum":4,"title":"巫峽","titledesc":"","collection":"","collectiondesc":"","poemindex":24},{"author":"楊炯","charstyle":"古體詩","content":"絶壁聳萬仞，長波射千里。\n盤薄荆之門，滔滔南國紀。\n楚都昔全盛，髙丘烜望祀。\n秦兵一旦侵，夷陵火潛起。\n四維不復設，闗塞良難恃。\n洞庭且忽焉，孟門終巳矣。\n自古天地闢，流為峽中水。\n行旅相贈言，風濤無極巳。\n及余踐斯地，瓌奇信為美。\n江山若有靈，千載伸知已。\n","id":57504,"chapter":"卷四","chapternum":4,"title":"西陵峽","titledesc":"","collection":"","collectiondesc":"","poemindex":25},{"author":"楊炯","charstyle":"近體詩","content":"烽火照西京，心中自不平。\n牙璋辭鳯闕，鐵騎繞龍城。\n雪暗凋旗畫，風多雜鼓聲。\n寜為百夫長，勝作一書生。\n","id":57505,"chapter":"卷四","chapternum":4,"title":"從軍行","titledesc":"","collection":"","collectiondesc":"","poemindex":26},{"author":"楊炯","charstyle":"近體詩","content":"卿家本六郡，年長入三秦。\n白璧酬知己，黄金謝主人。\n劒鋒生赤電，馬足起紅塵。\n日暮歌鐘發，喧喧動四鄰。\n","id":57506,"chapter":"卷四","chapternum":4,"title":"劉生","titledesc":"","collection":"","collectiondesc":"","poemindex":27},{"author":"楊炯","charstyle":"近體詩","content":"驄馬鐵連錢，長安俠少年。\n帝畿平若水，官路直如弦。\n夜玉粧車軸，秋金鑄馬鞭。\n風霜但自保，窮達任皇天。\n","id":57507,"chapter":"卷四","chapternum":4,"title":"驄馬","titledesc":"","collection":"","collectiondesc":"","poemindex":28},{"author":"楊炯","charstyle":"近體詩","content":"塞外欲紛紜，雌雄猶未分。\n明堂占氣色，華葢辨星文。\n二月河魁將，三千太乙軍。\n丈夫皆有志，㑹見立功勲。\n","id":57508,"chapter":"卷四","chapternum":4,"title":"出塞","titledesc":"","collection":"","collectiondesc":"","poemindex":29},{"author":"楊炯","charstyle":"近體詩","content":"賤妾留南楚，征夫向北燕。\n三秋方一日，少别比千年。\n不掩嚬紅縷，無論數綠錢。\n相思眀月夜，迢遞白雲天。\n","id":57509,"chapter":"卷四","chapternum":4,"title":"有所思","titledesc":"","collection":"","collectiondesc":"","poemindex":30},{"author":"楊炯","charstyle":"近體詩","content":"窓外一株梅，寒花五出開。\n影隨朝日逺，香逐便風來。\n泣對銅鈎障，愁看玉鏡臺。\n行人斷消息，春恨幾徘徊。\n","id":57510,"chapter":"卷四","chapternum":4,"title":"梅花落","titledesc":"","collection":"","collectiondesc":"","poemindex":31},{"author":"楊炯","charstyle":"近體詩","content":"岐路三秋别，江津萬里長。\n煙霞駐征葢，弦奏促飛觴。\n階樹含斜日，池風泛早凉。\n贈言未終竟，流涕忽霑裳。\n","id":57511,"chapter":"卷四","chapternum":4,"title":"送臨津房少府","titledesc":"","collection":"","collectiondesc":"","poemindex":32},{"author":"楊炯","charstyle":"近體詩","content":"愁結亂如麻，長天照落霞。\n離亭隱喬樹，溝水浸平沙。\n左尉才何屈，東闗望漸賒。\n行看轉牛斗，持此報張華。\n","id":57512,"chapter":"卷四","chapternum":4,"title":"送豐城王少府","titledesc":"","collection":"","collectiondesc":"","poemindex":33},{"author":"楊炯","charstyle":"近體詩","content":"青嶂倚丹田，荒凉數百年。\n猶知小山桂，尚識大羅天。\n藥敗金爐火，苔昏玉女泉。\n歲時無壁畫，朝夕有階烟。\n花栁三春節，江山四望懸。\n悠然出塵網，從此狎神仙。\n","id":57513,"chapter":"卷四","chapternum":4,"title":"遊廢觀","titledesc":"","collection":"","collectiondesc":"","poemindex":34},{"author":"楊炯","charstyle":"近體詩","content":"福地陰陽合，仙都日月開。\n山川臨四險，城樹隱三臺。\n伏檻排雲出，飛軒遶澗迴。\n參差凌倒影，瀟灑軼浮埃。\n百果珠為實，羣峯錦作苔。\n懸蘿暗疑霧，瀑布響成雷。\n方士燒丹液，真人泛玉杯。\n還如問桃水，更似得蓬萊。\n漢帝求仙日，相如作賦才。\n自然金石奏，何必上天台。\n","id":57514,"chapter":"卷四","chapternum":4,"title":"和劉侍郎入隆唐觀","titledesc":"","collection":"","collectiondesc":"","poemindex":35},{"author":"楊炯","charstyle":"近體詩","content":"遁甲爰皇里，星占太乙宫。\n天門開奕奕，佳氣鬰葱葱。\n碧落三乾外，黄圖四海中。\n邑居環弱水，城闕抵新豐。\n玉檻崑崙側，金樞地軸東。\n上真朝北斗，元始詠南風。\n漢君祠五帝，淮王禮八公。\n道書編竹簡，靈液灌梧桐。\n草茂瓊堦綠，花繁寶樹紅。\n石樓紛似畫，地鏡淼如空。\n桑海年應積，桃源路不窮。\n黄軒若有問，三月住崆峒。\n","id":57515,"chapter":"卷四","chapternum":4,"title":"和輔先入昊天觀","titledesc":"","collection":"","collectiondesc":"","poemindex":36},{"author":"楊炯","charstyle":"近體詩","content":"天將下三宫，星門召五戎。\n坐謀咨廟畧，飛檄佇文雄。\n赤土流星劒，烏號明月弓。\n秋隂生蜀道，殺氣繞湟中。\n風雨何年别，琴尊此日同。\n離亭不可望，溝水自西東。\n","id":57516,"chapter":"卷四","chapternum":4,"title":"送劉校書從軍","titledesc":"","collection":"","collectiondesc":"","poemindex":37},{"author":"楊炯","charstyle":"近體詩","content":"趙氏連城璧，由來天下傳。\n送君還舊府，明月滿前川。\n","id":57517,"chapter":"卷四","chapternum":4,"title":"夜送趙縱","titledesc":"","collection":"","collectiondesc":"","poemindex":38},{"author":"盧照鄰","charstyle":"古體詩","content":"季生昔未達，身辱功不成。\n髠鉗為臺隸，灌園變姓名。\n幸逄滕將軍，兼遇曹丘生。\n漢祖廣招納，一朝拜公卿。\n百金孰云重，一諾良匪輕。\n廷議斬樊噲，羣公寂無聲。\n處身孤且直，遭時坦而平。\n丈夫當如此，唯唯何足榮。\n","id":57518,"chapter":"卷四","chapternum":4,"title":"詠史","titledesc":"","collection":"","collectiondesc":"","poemindex":39},{"author":"盧照鄰","charstyle":"古體詩","content":"大漢昔云季，小人道遂振。\n玉帛委奄尹，斧鑕嬰縉紳。\n邈哉郭先生，卷舒得其真。\n雍容謝朝廷，談笑奬人倫。\n在晦不絶俗，處亂不為親。\n諸侯不得友，天子不得臣。\n冲情甄負甑，重價折角巾。\n悠悠天下士，相送洛橋津。\n誰知仙舟上，寂寂無四隣。\n","id":57519,"chapter":"卷四","chapternum":4,"title":"詠史","titledesc":"","collection":"","collectiondesc":"","poemindex":40},{"author":"盧照鄰","charstyle":"古體詩","content":"昔有平陵男，姓朱名阿游。\n直髮上衝冠，壯氣横三秋。\n願得斬馬劍，先斷佞臣頭。\n天子玉檻折，將軍丹血流。\n捐生不肯拜，視死其若休。\n歸來教鄉里，童䝉逺相求。\n弟子數百人，散在十二州。\n三公不敢吏，五鹿何能酬。\n名與日月懸，義與天壤儔。\n何必疲執㦸，區區在封候。\n偉哉曠達士，知命固不憂。\n","id":57520,"chapter":"卷四","chapternum":4,"title":"詠史","titledesc":"","collection":"","collectiondesc":"","poemindex":41},{"author":"盧照鄰","charstyle":"古體詩","content":"長安重遊俠，洛陽富才雄。\n玉劒浮雲騎，金鞭明月弓。\n鬬雞過渭北，走馬向闗東。\n孫賔遥見待，郛解暗相通。\n不受千金爵，誰論萬里功。\n將軍下天上，冦騎入雲中。\n烽火夜似月，兵氣曉成虹。\n横行狥知巳，負羽逺從戎。\n龍旌昬朔霧，鳥陣捲胡風。\n追奔瀚海咽，戰罷陰山空。\n歸來謝天子，何如馬上翁。\n","id":57521,"chapter":"卷四","chapternum":4,"title":"結客少年塲行","titledesc":"","collection":"","collectiondesc":"","poemindex":42},{"author":"盧照鄰","charstyle":"古體詩","content":"丁年遊蜀道，斑鬢向長安。\n徒費周王粟，空彈漢吏冠。\n馬蹄穿欲盡，貂裘敝轉寒。\n層氷横九折，積石凌七盤。\n重谿既下潄，峻峯亦上千。\n隴頭聞戌鼓，嶺外咽飛湍。\n琴瑟松風急，蒼蒼山月團。\n傳語後來者，斯路誠獨難。\n","id":57522,"chapter":"卷四","chapternum":4,"title":"早度分水嶺","titledesc":"","collection":"","collectiondesc":"","poemindex":43},{"author":"盧照鄰","charstyle":"古體詩","content":"風烟彭澤里，山水仲長園。\n由來棄銅墨，本自重琴樽。\n髙情邈不嗣，雅道今復存。\n有美光時彦，養德坐山樊。\n門開芳杜逕，室距桃花源。\n公子黄金勒，仙人紫氣軒。\n長懐去城市，高詠狎蘭蓀。\n連沙飛白鷺，孤嶼嘯玄猿。\n日影巖前落，雲花江上翻。\n興䦨車馬散，林塘夕鳥喧。\n","id":57523,"chapter":"卷四","chapternum":4,"title":"三月曲水宴〈得樽字〉","titledesc":"","collection":"","collectiondesc":"","poemindex":44},{"author":"盧照鄰","charstyle":"古體詩","content":"躋險方未夷，乘春聊騁望。\n落花赴丹谷，奔流下青嶂。\n葳㽔曉樹滋，滉瀁春江漲。\n平川看釣侣，狹逕聞樵唱。\n蝶戲綠苔前，鶯歌白雲上。\n耳目多異賞，風烟有奇狀。\n峻阻埓長城，高標吞巨舫。\n聮翩事羈靮，辛苦勞疲恙。\n夕濟幾潺湲，晨登每惆悵。\n誰念復芻狗，山河獨偏䘮。\n","id":57524,"chapter":"卷四","chapternum":4,"title":"奉使益州至長安發鍾陽驛","titledesc":"","collection":"","collectiondesc":"","poemindex":45},{"author":"盧照鄰","charstyle":"古體詩","content":"提琴一萬里，負書三十年。\n晨攀偃蹇樹，暮宿清泠泉。\n翔禽鳴我側，旅獸過我前。\n無人且無事，獨酌還獨眠。\n遥聞彭澤宰，髙弄武城絃。\n形骸寄文墨，意氣託神仙。\n我有壺中要，題為物外篇。\n將以貽好道，道逺莫致㫋。\n相思勞日夜，相望阻風烟。\n坐惜春華晩，徒令客思懸。\n水去東南地，氣凝西北天。\n闗山悲蜀道，花鳥憶秦川。\n天子何時問，公卿本亦憐。\n自哀還自樂，歸藪復歸田。\n海屋銀為棟，雲車電作鞭。\n倘遇鸞將鶴，誰論貂與蟬。\n萊洲頻度淺，桃實幾成圓。\n寄言飛鳬舄，歲晏共聮翩。\n","id":57525,"chapter":"卷四","chapternum":4,"title":"於時春也慨然有江湖之思寄贈栁九隴","titledesc":"","collection":"","collectiondesc":"","poemindex":46},{"author":"盧照鄰","charstyle":"古體詩","content":"長安大道連狹斜，青牛白馬七香車。\n玉輦縱横過主第，金鞭絡繹向侯家。\n龍銜寳葢承朝日，鳯吐流蘇帯晩霞。\n百丈遊絲爭繞樹，一羣嬌鳥共啼花。\n啼花戲蝶千門側，碧樹銀臺萬種色。\n複道交牕作合歡，雙闕連甍垂鳯翼。\n梁家畫閣天中起，漢帝金莖雲外直。\n樓前相望不相知，陌上相逄詎相識。\n借問吹簫向紫煙，曽經學舞度芳年。\n得成比目何辭死，願作鴛鴦不羨仙。\n比目鴛鴦真可羨，雙去雙來君不見。\n生憎帳額繡孤鸞，好取門簾帖雙燕。\n雙燕雙飛繞畫梁，羅幃翠被鬰金香。\n片片行雲著蟬鬢，纎纎初月上鴉黄。\n鴉黃粉白車中出，含嬌含態情非一。\n妖童寳馬鐵連錢，娼婦盤龍金屈膝。\n御史府中烏夜啼，廷尉門前雀欲棲。\n隱隱朱城臨玉道，遥遥翠幰没金堤。\n挾彈飛鷹杜陵北，揬丸借客渭橋西。\n俱邀俠客芙蓉劍，共宿娼家桃李蹊。\n娼家日暮紫羅裙，清歌一囀口氛氳。\n北堂夜夜人如月，南陌朝朝騎似雲。\n南陌北堂連北里，五劇三條控三市。\n弱栁青槐拂地垂，佳氣紅塵暗天起。\n漢代金吾千騎來，翡翠屠蘇鸚鵡杯。\n羅襦寶帯為君解，燕歌趙舞為君開。\n别有豪華稱將相，轉日回天不相讓。\n意氣由來排灌夫，專權判不容蕭相。\n專權意氣本豪雄，青虬紫燕坐春風。\n自言歌舞長千載，自謂驕奢凌五公。\n節物風光不相待，桑田碧海須臾改。\n昔時金階白玉堂，即今惟見青松在。\n寂寂寥寥揚子居，年年歲歲一牀書。\n獨有南山桂花發，飛來飛去襲人裾。\n","id":57526,"chapter":"卷四","chapternum":4,"title":"長安古意","titledesc":"","collection":"","collectiondesc":"","poemindex":47},{"author":"盧照鄰","charstyle":"近體詩","content":"巫山望不極，望望下朝氛。\n莫辨啼猿樹，徒看神女雲。\n驚濤亂水脈，驟雨暗峯文。\n霑裳即此地，况復逺思君。\n","id":57527,"chapter":"卷四","chapternum":4,"title":"巫山髙","titledesc":"","collection":"","collectiondesc":"","poemindex":48},{"author":"盧照鄰","charstyle":"近體詩","content":"芳樹本多奇，年華復在斯。\n結翠成新幄，開紅滿故枝。\n風歸花歴亂，日度影參差。\n容色朝朝落，思君君不知。\n","id":57528,"chapter":"卷四","chapternum":4,"title":"芳樹","titledesc":"","collection":"","collectiondesc":"","poemindex":49},{"author":"盧照鄰","charstyle":"近體詩","content":"合殿恩中絶，交河使漸稀。\n肝腸隨玉輦，形影向金微。\n漢地草應綠，胡庭沙正飛。\n願逐三秋鴈，年年一度歸。\n","id":57529,"chapter":"卷四","chapternum":4,"title":"王昭君","titledesc":"","collection":"","collectiondesc":"","poemindex":50},{"author":"盧照鄰","charstyle":"近體詩","content":"回中道路險，蕭闗烽候多。\n五營屯北地，萬乗出西河。\n單于拜玉璽，天子按雕戈。\n振旅汾川曲，秋風横大歌。\n","id":57530,"chapter":"卷四","chapternum":4,"title":"上之回","titledesc":"","collection":"","collectiondesc":"","poemindex":51},{"author":"盧照鄰","charstyle":"近體詩","content":"顧步三春晩，田園四望通。\n遊絲横惹樹，戲蝶亂依叢。\n竹懶偏宜水，花狂不待風。\n唯餘詩酒意，當了一生中。\n","id":57531,"chapter":"卷四","chapternum":4,"title":"春晩山莊","titledesc":"","collection":"","collectiondesc":"","poemindex":52},{"author":"盧照鄰","charstyle":"近體詩","content":"田家無四隣，獨坐一園春。\n鶯啼非選樹，魚戯不驚綸。\n山水彈琴盡，風花酌酒頻。\n年華巳可樂，髙興復留人。\n","id":57532,"chapter":"卷四","chapternum":4,"title":"春晩山莊","titledesc":"","collection":"","collectiondesc":"","poemindex":53},{"author":"盧照鄰","charstyle":"近體詩","content":"筮仕無中秩，歸耕有外臣。\n人歌小歲酒，花舞大唐春。\n草色迷三徑，風光動四隣。\n願得長如此，年年物候新。\n","id":57533,"chapter":"卷四","chapternum":4,"title":"元日述懐","titledesc":"","collection":"","collectiondesc":"","poemindex":54},{"author":"盧照鄰","charstyle":"近體詩","content":"地道巴陵北，天山弱水東。\n相看萬餘里，共倚一征蓬。\n零雨悲王粲，清樽别孔融。\n徘徊聞夜鶴，悵望待秋鴻。\n骨肉胡秦外，風塵闗塞中。\n唯餘劍鋒在，耿耿氣成虹。\n","id":57534,"chapter":"卷四","chapternum":4,"title":"西使兼送孟學士南遊","titledesc":"","collection":"","collectiondesc":"","poemindex":55},{"author":"盧照鄰","charstyle":"近體詩","content":"離人丹水北，遊客錦城東。\n别意還無已，離憂自不窮。\n隴雲朝結陣，江月夜臨空。\n闗塞疲征馬，霜氛落早鴻。\n潘年三十外，蜀道五千中。\n送君秋水曲，酌酒對秋風。\n","id":57535,"chapter":"卷四","chapternum":4,"title":"送鄭司倉入蜀","titledesc":"","collection":"","collectiondesc":"","poemindex":56},{"author":"盧照鄰","charstyle":"近體詩","content":"卧壑迷時代，行歌任死生。\n紅顔意氣盡，白璧故交輕。\n澗户無人跡，山窓聽鳥聲。\n春色緣巖上，寒光入溜平。\n雪盡松帷暗，雲開石路明。\n夜伴饑鼯宿，朝隨馴雉行。\n度谿猶憶處，尋洞不知名。\n紫書常日閱，丹藥幾年成。\n扣鐘鳴天鼓，燒香厭地精。\n倘遇浮丘鶴，飄颻凌太清。\n","id":57536,"chapter":"卷四","chapternum":4,"title":"羈卧山中","titledesc":"","collection":"","collectiondesc":"","poemindex":57},{"author":"盧照鄰","charstyle":"近體詩","content":"薊北三千里，關西二十年。\n馮唐猶在漢，樂毅不歸燕。\n人同黄鶴逺，鄉共白雲連。\n郭隗池臺處，昭王樽酒前。\n故人當巳老，舊壑幾成田。\n紅顔如昨日，衰鬢似秋天。\n西蜀橋應毁，東周石尚全。\n灞池水猶綠，榆闗月早圓。\n塞雲初上雁，庭樹欲銷蟬。\n送君之舊國，揮淚獨澘然。\n","id":57537,"chapter":"卷四","chapternum":4,"title":"送幽州陳參軍赴任寄呈鄉曲父老","titledesc":"","collection":"","collectiondesc":"","poemindex":58},{"author":"駱賔王","charstyle":"古體詩","content":"山河千里國城闕九重門不覩皇居壯安知天子尊皇居帝里崤函谷鶉野龍山侯甸服五緯連影集星躔八水分流横地軸秦塞重關一百二漢家離宫三十六桂殿嶔崟對玉樓椒房窈窕連金屋三條九陌麗城隈萬户千門平旦開複道斜通鳷鵲觀交衢直指鳯皇臺劍履南宫入簪纓北闕來聲明冠寰宇文物象昭回鈎陳肅蘭戺璧沼浮槐市銅羽應風迴金莖承露起校文天祿閣習戰昆明水朱邸抗平臺黄扉通戚里平臺戚里帯崇墉炊金饌玉待鳴鐘小堂綺帳三千户大道青樓十二重寳葢雕鞍金絡馬蘭窗繡柱玉盤龍繡柱旋題粉壁暎鏘金鳴玉王侯盛王侯貴人多近臣朝遊北里暮南隣陸賈分金將讌喜陳遵投轄正留賔趙李經過密蕭朱交結親丹鳯朱城白日暮青牛紺幰紅塵度俠客珠彈垂楊道倡婦銀鈎采桑路倡婦桃李自芳菲京華遊俠盛輕肥延年女弟雙飛入羅敷使君千騎歸同心結縷帯連理織成衣春朝桂樽樽百味秋夜蘭燈燈九微翠幌珠簾不獨映清歌寶瑟自相依且論三萬六千是寜知四十九年非古來榮利若浮雲人生倚伏信難分始見田竇相傾奪俄聞衛霍有功勲未厭金陵氣先開石槨文朱門無復張公子灞亭誰畏李將軍相顧百齡皆有待居然萬化咸應改桂枝芳氣已銷亡栢梁髙宴今何在春去春來苦自馳爭名争利徒爾為久留郎署終難遇空掃相門誰見知當時一旦擅豪華自言千載長驕奢倐忽摶風生羽翼須臾失浪委泥沙黄雀徒巢桂青門遂種𤓰黄金銷鑠素絲變一貴一賤交情見紅顔宿昔白頭新脫粟布衣輕故人故人有湮淪新知無意氣灰死韓安國羅傷翟廷尉已矣哉歸去來馬卿辭蜀多文藻揚雄仕漢乏良媒三冬自矜誠足用十年不調幾邅廻汲黯薪逾積孫弘閣未開誰惜長沙傅獨負洛陽才〈紀事云楊盈川之為文好以古人姓名連用號為㸃鬼簿賔王好以數對如秦地重闗一百二漢家離宫三十六人號為算博士又曰倐忽摶風生羽翼須臾失浪委泥沙賔王後與徐敬業興兵揚州大敗逃死此其䜟也〉","id":57538,"chapter":"卷四","chapternum":4,"title":"帝京篇","titledesc":"","collection":"","collectiondesc":"","poemindex":59},{"author":"駱賔王","charstyle":"古體詩","content":"君不見玉關塵色暗邊庭銅鞮雜虜寇長城天子按劍徵餘勇將軍受脤事横行七德龍韜開玉帳千重龜壘動金鉦隂山苦霧埋高壘交河孤月照連營連營去去無窮極擁斾遥遥過絶國陣雲朝結晦天山寒沙夕漲迷疎勒龍鱗水上開魚貫馬首山前振鵰翼長驅萬里讋祁連分麾三令武功宣百發烏號遥碎栁七尺龍文迴照蓮春來秋去移灰琯蘭閨栁市芳塵斷雁門迢遞尺書稀鴛被相思雙帯緩行路難行路難誓令氛祲静臯蘭但使封侯龍額貴詎隨中婦鳯樓寒","id":57539,"chapter":"卷四","chapternum":4,"title":"軍中行路難〈同辛常伯作〉","titledesc":"","collection":"","collectiondesc":"","poemindex":60},{"author":"駱賔王","charstyle":"古體詩","content":"少年重英俠弱歲賤衣冠既託寰中賞方承膝下歡遨遊灞水曲風月洛城端且知無玉饌誰肯逐金丸金丸玉饌盛繁華自言輕侮季倫家九陌争馳千里馬三條競騖七香車掩暎飛軒乘落照參差步障引朝霞池中舊水如懸鏡屋裏新妝不讓花意氣風雲倐如昨歳月春秋屢迴薄上苑頻經栁絮飛中園幾見梅花落當時門客今何在疇昔交朋巳疎索莫教憔悴損容儀會得髙秋雲霧廓淹留坐帝鄉無事積炎凉一朝披裋褐六載奉長廊賦文慙昔馬執㦸歎前楊揮戈出武帳荷筆入文昌文昌隱隱皇城裏由來奕奕多才子潘陸詞鋒絡繹飛張曹翰苑縱横起卿相未曾識王侯寜見擬垂釣甘成白首翁負薪何處逢知巳判將運命賦窮通從來奇舛任西東不應永棄同芻狗且復飄颻類轉蓬容鬢年年異春華歲歲同榮親未盡禮狥主欲申功脂車秣馬辭鄉國縈轡西南使卭僰玉壘銅梁不易攀地角天涯渺難測鶯囀蟬吟有悲望鴻來雁度無音息陽關積霧萬里昏劍閣連山千種色蜀路何悠悠岷峯阻且修迴腸隨九折逬淚下雙流寒光千里暮露氣二江秋長途看束馬平水且沈牛華陽舊地標神制石鏡蛾眉真秀麗諸葛才雄已號龍公孫躍馬輕稱帝五丁卓犖多奇力四士英靈富文藝雲氣横開八陣形橋影遥分七星勢川平烟霧開遊戲錦城隈墉髙龜望出水浄雁文迴尋姝入酒肆訪客上琴臺不識金貂重偏惜玉山頽他鄉冉冉消年月帝里沈沈限城闕不見猿聲助客啼惟聞旅思將花發我家迢遞闗山裏關山迢遞不可越故園梅栁尚有餘春來勿使芳菲歇解鞅欲言歸執袂愴多違北梁俱握手南浦共沾衣别情傷去葢離念惜徂輝知音何所託木落雁南飛回來望平陸春來酒應熟相將菌閣卧青溪且用藤盃泛黄菊十年不調為貧賤百日屢遷隨倚伏秖為須求負郭田使我再干州縣祿百年鬰鬰少騰遷萬里遥遥入鏡川吳江沸潮衝白日淮海長波接逺天叢竹凝朝露孤山起暝煙賴有邊城月常伴客旌懸東南美箭稱吳㑹名都隱軫三江外塗山執玉應昌期曲水開襟重文會仙鏑流音鳴鶴嶺寳劍分輝落蛟瀨未看白馬對蘆芻且覺浮雲似車葢江南節序多文酒屢經過共踏春江曲俱唱采菱歌舟移疑入鏡棹舉若乘波風光無限極歸檝礙池荷眺聽烟霞正流盼即從王事歸艫轉芝田花月屢徘徊金谷佳期重遊衍登高北望嗤梁叟憑軾西征想潘掾峯開華岳聳疑蓮水激龍門急如箭人事謝光陰俄遭霜露侵偷存七尺影分没九泉深窮途行泣玉憤路未藏金茹荼空有歎懐橘獨傷心年來歲去成銷鑠懐抱心期漸寥落掛冠裂冕巳辭榮南畝東臯事耕鑿賔階客院常疎散蓬徑柴扉終寂寞自有林泉堪隱棲何必山中事丘壑我住青門外家臨素滻濵遥瞻丹鳯闕斜望黑龍津荒衢通獵騎窮巷抵樵輪時有桃源客來訪竹林人昨夜琴聲奏悲調旭旦含顰不成笑果乘驄馬發囂書復道郎官禀綸誥冶長非罪曾縲絏長孺然灰也經溺髙門有閣不圖封峻筆無聞歛敷妙適離京兆謗還從御史彈炎威資夏景平曲况秋翰畫地終難入書空自不安吹毛未可待揺尾且求飡丈夫坎凛多愁疾契濶迍邅盡今日慎罰寜憑兩造辭嚴科直掛三章律鄒衍銜悲衝燕獄李斯抱怨拘秦桎不應白髮頓成絲直爲黄沙暗如漆紫禁終難叫朱門不易排驚魂聞葉落危魄逐輪埋霜威遥有厲雪枉更無階含寃欲誰道飲氣獨居懷忽聞驛使發關東傳道天波萬里通涸鱗去轍還遊海幽禽釋網便翔空舜澤堯曦方有極讒言巧佞儻無窮誰能跼蹐依三輔會就商山訪四翁","id":57540,"chapter":"卷四","chapternum":4,"title":"疇昔篇","titledesc":"","collection":"","collectiondesc":"","poemindex":61},{"author":"駱賔王","charstyle":"近體詩","content":"靈玄標勝境，神府枕通川。\n玉殿斜連漢，金堂迥架煙。\n斷風疎晩竹，流水切寒弦。\n别有青門外，空懐元圃仙。\n","id":57541,"chapter":"卷四","chapternum":4,"title":"遊靈公觀","titledesc":"","collection":"","collectiondesc":"","poemindex":62},{"author":"駱賔王","charstyle":"近體詩","content":"共尋招隱寺，初識戴顒家。\n還依舊泉壑，應改昔雲霞。\n綠竹寒天笋，紅蕉臘月花。\n金繩倘留客，為繫日光斜。\n","id":57542,"chapter":"卷四","chapternum":4,"title":"陪潤州薛司空丹徒桂明府遊招隱寺","titledesc":"","collection":"","collectiondesc":"","poemindex":63},{"author":"駱賔王","charstyle":"近體詩","content":"聞君招隱地，髣髴武陵春。\n緝芰知還楚，披榛似避秦。\n崩查年祀積，幽草歲時新。\n一謝滄浪水，安知有逸人。\n","id":57543,"chapter":"卷四","chapternum":4,"title":"同辛簿簡仰酬思玄上人林泉","titledesc":"","collection":"","collectiondesc":"","poemindex":64},{"author":"駱賔王","charstyle":"近體詩","content":"俗逺風塵隔，春還初服遲。\n林疑中散地，人似上皇時。\n芳杜湘君曲，幽蘭楚客詞。\n山中有春草，長似寄相思。\n","id":57544,"chapter":"卷四","chapternum":4,"title":"同辛簿簡仰酬思玄上人林泉","titledesc":"","collection":"","collectiondesc":"","poemindex":65},{"author":"駱賔王","charstyle":"近體詩","content":"淮沂泗水地，梁甫汶陽東。\n别路青驪逺，離樽綠蟻空。\n栁寒凋密翠，棠晩落疎紅。\n别後相思曲，悽斷入琴風。\n","id":57545,"chapter":"卷四","chapternum":4,"title":"在兖州餞宋五之問","titledesc":"","collection":"","collectiondesc":"","poemindex":66},{"author":"駱賔王","charstyle":"近體詩","content":"西陸蟬聲唱，南冠客思侵。\n那堪玄鬢影，來對白頭吟。\n露重飛難進，風多響易沈。\n無人信髙潔，誰謂表予心。\n","id":57546,"chapter":"卷四","chapternum":4,"title":"在獄詠蟬〈幷序〉","titledesc":"余禁所禁垣西是法㕔事也有古槐數株焉雖生意可知同殷仲文之古樹聽訟斯在即周召伯之甘棠每至夕照低隂秋蟬疎引發聲幽息有切常聞豈人心異於曩時將蟲響悲於前聽嗟乎聲以動容德以象賢故潔其身也禀君子達人之髙行蛻其皮也有仙都羽化之靈姿𠉀時而來順陰陽之數應節為變審藏用之機有目斯開不以道昬而昧其視有翼自薄不以俗厚而易其真吟喬樹之微風韻姿天縱飲高秋之墜露清畏人知僕失路艱虞遭時徽纆不哀傷而自怨未揺落而先衰聞蟪蛄之流聲悞平反之已奏見螗螂之抱影怯危機之未安感而綴詩貽諸知巳庶情沿物應哀弱羽之飄零道寄人知憫餘聲之寂寞非謂文墨取代幽憂云爾","collection":"","collectiondesc":"","poemindex":67},{"author":"駱賔王","charstyle":"近體詩","content":"可嘆浮生促，吁嗟此路難。\n丘陵一起恨，言笑幾時歡。\n蕭索郊埏晩，荒凉井徑寒。\n誰當門下客，獨見有任安。\n","id":57547,"chapter":"卷四","chapternum":4,"title":"樂大夫挽詞","titledesc":"","collection":"","collectiondesc":"","poemindex":68},{"author":"駱賔王","charstyle":"近體詩","content":"蒿里誰家地，松門何代丘。\n百年三萬日，一别幾千秋。\n返照寒無影，窮泉凍不流。\n居然同物化，何處欲藏舟。\n","id":57548,"chapter":"卷四","chapternum":4,"title":"樂大夫挽詞","titledesc":"","collection":"","collectiondesc":"","poemindex":69},{"author":"駱賔王","charstyle":"近體詩","content":"一旦先朝菌，千秋掩夜臺。\n青烏新兆去，白馬故人來。\n草露當春泣，松風向暮哀。\n寜知荒壠外，弔鶴自徘徊。\n","id":57549,"chapter":"卷四","chapternum":4,"title":"樂大夫挽詞","titledesc":"","collection":"","collectiondesc":"","poemindex":70},{"author":"駱賔王","charstyle":"近體詩","content":"寫月圖黄罷，凌波拾翠通。\n鏡花揺芰日，衣麝入荷風。\n葉密舟難蕩，蓮疎浦易空。\n鳯媒羞自託，鴛翼恨難窮。\n秋帳燈光翠，娼樓粉色紅。\n相思無别曲，倂在棹歌中。\n","id":57550,"chapter":"卷四","chapternum":4,"title":"棹歌行","titledesc":"","collection":"","collectiondesc":"","poemindex":71},{"author":"駱賔王","charstyle":"近體詩","content":"二庭歸望斷，萬里客心愁。\n山路猶南屬，河源自北流。\n晩風連朔氣，新月照邊秋。\n竈火通軍壁，烽烟上戍樓。\n龍庭但苦戰，燕頷會封侯。\n莫作蘭山下，空令漢國羞。\n","id":57551,"chapter":"卷四","chapternum":4,"title":"夕次蒲類津","titledesc":"","collection":"","collectiondesc":"","poemindex":72},{"author":"駱賔王","charstyle":"近體詩","content":"蓬轉俱行役𤓰時獨未還魂迷金闕路望斷玉門闗獻凱多慙霍論封幾謝班風塵催白首歲月損容顔落雁低秋塞驚鳬起暝灣胡霜如劍鍔漢月似刀鐶别後邊庭樹相思幾度攀","id":57552,"chapter":"卷四","chapternum":4,"title":"在軍中贈先還知巳","titledesc":"","collection":"","collectiondesc":"","poemindex":73},{"author":"駱賔王","charstyle":"近體詩","content":"昔負千尋質，高臨九仞峯。\n貞心凌晩桂，勁節掩寒松。\n忽值風飇折，坐為波浪衝。\n摧殘空有恨，擁腫遂無庸。\n渤海三千里，泥沙幾萬重。\n似舟飄不定，如梗泛何從。\n仙客終難託，良工豈易逢。\n徒懐萬乘器，誰為一先容。\n","id":57553,"chapter":"卷四","chapternum":4,"title":"浮槎〈幷序〉","titledesc":"遊目川上觀一浮槎泛泛然若木偶之乘流迷不知其所適也觀其根柢盤屈枝榦扶疎大則有棟梁舟楫之材小則有輪轅榱桷之用非夫禀乾坤之秀氣含宇宙之淳精孰能負凌雲槩日之姿抱積雪封霜之骨向使懐材幽藪藏頴重巖絶望於巖廊之榮遺形於斤斧之患固可垂蔭萬畝懸暎九霄與建木較其短長將大椿齊其年壽者而委根險岸託質畏途上為疾風衝飇所摧殘下為奔浪迅波所激射基由壤括勢以地危豈盛衰之理繫乎時封植之道存乎我一墜泉谷萬里飄淪與波浮沈隨時逝止雖殷仲文嘆生意巳盡孔宣父知朽質難雕然而遇良工逢仙客牛磯可託玉璜之路非遥匠石先談萬乘之器何逺故材之用與不用時也悲夫然知萬物之相感應者亦奚必同聲同氣而巳哉感而賦詩貽諸同疾云爾","collection":"","collectiondesc":"","poemindex":74},{"author":"駱賔王","charstyle":"近體詩","content":"紫塞流沙北，黄圖灞水東。\n一朝辭俎豆，萬里逐沙蓬。\n候月恒持滿，尋源屢鑿空。\n野昬邊氣合，烽迥戍烟通。\n膂力風塵倦，疆塲歳月窮。\n河流控積石，山路逺崆峒。\n壯志凌蒼兕，精誠貫白虹。\n君恩如可報，龍劍有雌雄。\n","id":57554,"chapter":"卷四","chapternum":4,"title":"邊城落日","titledesc":"","collection":"","collectiondesc":"","poemindex":75},{"author":"駱賔王","charstyle":"近體詩","content":"北地寒膠折，邊城夜柝聞。\n兵符闗帝闕，天策動將軍。\n塞靜胡笳徹，沙明楚練分。\n風旗翻翼影，霜劍轉龍文。\n白羽揺如月，青山斷若雲。\n烟疎疑卷幔，塵滅似銷氛。\n投筆懐班業，臨戎想顧勲。\n還應雪漢恥，持此報明君。\n","id":57555,"chapter":"卷四","chapternum":4,"title":"宿溫城望軍營","titledesc":"","collection":"","collectiondesc":"","poemindex":76},{"author":"駱賔王","charstyle":"近體詩","content":"擾擾風塵地，皇皇名利途。\n盈虚一易舛，心迹兩難俱。\n弱齡小山志，寧期大丈夫。\n九微先賁玉，千仞忽彈珠。\n棘寺遊三禮，蓬山簉八儒。\n懐鉛慙後進，投筆願前驅。\n北走非通趙，西之似化胡。\n錦車朝促候，刁斗夜傳呼。\n戰士青絲絡，將軍黄石符。\n連星入寳劍，半月上雕弧。\n拜井開疎勒，鳴桴動密須。\n戎機習短蔗，袄祲静長榆。\n季月炎初盡，邊亭草早枯。\n層陰籠古木，窮色變寒蕪。\n海鶴聲嘹唳，城烏尾畢逋。\n葭繁秋引色，桂滿夕輪虚。\n行役風霜久，鄉園夢想孤。\n灞池遥夏國，秦海望陽紆。\n沙塞三千里，京城十二衢。\n楊溝連鳯闕，槐路擬鴻都。\n璧殿規宸象，金隄法斗樞。\n雲浮西北葢，月照東南隅。\n寳帳垂連理，銀床轉轆轤。\n廣筵留上客，豐饌引中厨。\n漏緩金徒箭，嬌繁玉女壺。\n秋濤飛喻馬，春水泛仙艫。\n意氣風雲合，言忘道術趍。\n共矜名已泰，詎𡧓沬相濡。\n有志慙雕朽，無庸類散樗。\n闗山暫超忽，形影歎艱虞。\n結網空知羡，圖榮豈自誣。\n忘情同塞馬，比德類宛駒。\n隴阪肝腸絶，陽闗亭堠迂。\n迷魂驚落雁，離恨斷飛鳬。\n春去榮華盡，年來歳月無。\n邉愁傷郢調，鄉思繞吳歈。\n河氣通中國，山途限外區。\n相思若可寄，氷泮有銜蘆。\n","id":57556,"chapter":"卷四","chapternum":4,"title":"久戍邊城有懐京邑","titledesc":"","collection":"","collectiondesc":"","poemindex":77},{"author":"駱賔王","charstyle":"近體詩","content":"此地别燕丹，壯髪上衝冠。\n昔時人已没，今日水猶寒。\n","id":57557,"chapter":"卷四","chapternum":4,"title":"於易水送人","titledesc":"","collection":"","collectiondesc":"","poemindex":78}]