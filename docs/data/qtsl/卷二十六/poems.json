[{"id":59673,"chapter":"卷二十六","chapternum":26,"charstyle":"古體詩","title":"水閣朝霽奉簡嚴雲安","titledesc":"","collection":"","collectiondesc":"","poemindex":1,"author":"杜甫","content":"東城抱春岑，江閣鄰石面。\n崔嵬晨雲白，朝旭射芳甸。\n雨檻卧花叢，風床展書卷。\n鈎簾宿鷺起，丸藥流鸎囀。\n呼婢取酒壺，續兒誦文選。\n晩交嚴明府，矧此數相見。\n"},{"id":59674,"chapter":"卷二十六","chapternum":26,"charstyle":"古體詩","title":"三韻三篇〈選一首〉","titledesc":"","collection":"","collectiondesc":"","poemindex":2,"author":"杜甫","content":"髙馬勿捶面，長魚無損鱗。\n辱馬馬毛焦，困魚魚有神。\n君看磊落士，不肯易其身。\n"},{"id":59675,"chapter":"卷二十六","chapternum":26,"charstyle":"古體詩","title":"貽華陽柳少府","titledesc":"","collection":"","collectiondesc":"","poemindex":3,"author":"杜甫","content":"繫馬喬木間，問人野寺門。\n栁侯披衣笑，見我顔色温。\n並坐石下堂，俛視大江奔。\n火雲洗月露，絶壁上朝暾。\n自非曉相訪，觸熱生病根。\n南方六七月，出入異中原。\n老少多暍死，汗踰水漿翻。\n俊才得之子，筋力不辭煩。\n指揮當世事，語及戎馬存。\n涕淚濺我裳，悲氣排帝閽。\n鬱陶抱長策，義仗知者論。\n吾衰卧江漢，但媿識璵璠。\n文章一小技，於道未為尊。\n起予幸斑白，因是託子孫。\n俱客古信州，結廬依毁垣。\n相去四五里，徑微山葉繁。\n時危挹佳士，况免軍旅喧。\n醉從趙女舞，歌鼓秦人盆。\n子壯顧我傷，我驩兼淚痕。\n餘生如過鳥，故里今空村。\n"},{"id":59676,"chapter":"卷二十六","chapternum":26,"charstyle":"古體詩","title":"殿中楊監見示張旭草書圖","titledesc":"","collection":"","collectiondesc":"","poemindex":4,"author":"杜甫","content":"斯人已云亡，草聖秘難得。\n及兹煩見示，滿目一凄惻。\n悲風生微綃，萬里起古色。\n鏘鏘鳴玉動，落落羣松直。\n連山蟠其間，溟漲與筆力。\n有練實先書，臨池真盡墨。\n俊拔為之主，暮年思轉極。\n未知張王後，誰並百代則。\n嗚呼東吳精，逸氣感清識。\n楊公拂篋笥，舒卷忘寢食。\n念昔揮毫端，不獨觀酒徳。\n"},{"id":59677,"chapter":"卷二十六","chapternum":26,"charstyle":"古體詩","title":"課伐木〈幷序〉","titledesc":"課隸人伯夷辛秀信行等入谷斬陰木人日四根止維條伊枚正直挺然晨征暮返委積庭内我有藩籬是缺是補載伐篠簜伊仗支持則旅次于〈一本無于字〉小安山有虎知禁若恃爪牙之利必昏黑樘突夔人屋壁列樹白萄鏝為牆實以竹示式遏為與虎近混淪乎無良賓客憂害馬之徒茍活為幸可嘿息已作詩示宗武誦","collection":"","collectiondesc":"","poemindex":5,"author":"杜甫","content":"長夏無所為，客居課奴僕。\n清晨飯其腹，持斧入白谷。\n青冥曾巔後，十里斬陰木。\n人肩四根已，亭午下山麓。\n尚聞丁丁聲，功課日各足。\n蒼皮成委積，素節相照燭。\n藉汝跨小籬，當仗苦虚竹。\n空荒咆熊羆，乳獸待人肉。\n不示知禁情，豈惟干戈哭。\n城中賢府主，處貴如白屋。\n蕭蕭理體淨，蜂蠆不敢毒。\n虎穴連里閭，隄防舊風俗。\n泊舟滄江岸，久客慎所觸。\n舎西崖嶠壯，雷雨蔚含蓄。\n牆宇資屢修，衰年怯幽獨。\n爾曹輕執熱，為我忍煩促。\n秋光近青岑，季月當泛菊。\n報之以微寒，共給酒一斛。\n"},{"id":59678,"chapter":"卷二十六","chapternum":26,"charstyle":"古體詩","title":"園人送𤓰","titledesc":"","collection":"","collectiondesc":"","poemindex":6,"author":"杜甫","content":"江間雖炎瘴，𤓰熟亦不早。\n栢公鎮夔國，滯務兹一掃。\n食新先戰士，共少及溪老。\n傾筐蒲鴿青，滿眼顔色好。\n竹竿接嵌竇，引注来鳥道。\n沈浮亂氷玉，愛惜如芝草。\n落刃嚼氷霜，開懷慰枯槁。\n許以秋蔕除，仍看小童抱。\n東陵跡蕪絶，楚漢休征討。\n園人非故侯，種此何草草。\n"},{"id":59679,"chapter":"卷二十六","chapternum":26,"charstyle":"古體詩","title":"信行逺修水筒","titledesc":"","collection":"","collectiondesc":"","poemindex":7,"author":"杜甫","content":"汝性不茹葷，清靜僕夫内。\n秉心識本源，於事少滯礙。\n雲端水筒坼，林表山石碎。\n觸熱藉子脩，通流與厨㑹。\n往來四十里，荒險崖谷大。\n日曛驚未餐，貌赤媿相對。\n浮𤓰供老病，裂餅嘗所愛。\n於斯答恭謹，足以殊殿最。\n詎要方士符，何假將軍盖〈一作佩〉。\n行諸直如筆，用意崎嶇外〈髙麗刻草堂詩作佩注引李貳師拔刀刺山而泉飛佩字較盖字為穩宜從之〉。\n"},{"id":59680,"chapter":"卷二十六","chapternum":26,"charstyle":"古體詩","title":"槐葉冷淘","titledesc":"","collection":"","collectiondesc":"","poemindex":8,"author":"杜甫","content":"青青髙槐葉，采掇付中厨。\n新麫來近市，汁滓宛相俱。\n入鼎資過熟，加餐愁欲無。\n碧鮮俱照筯，香飯兼苞蘆。\n經齒冷於雪，勸人投比珠。\n願隨金騕褭，走置錦屠蘇。\n路逺思恐泥，興深終不渝。\n獻芹則小小，薦藻明區區。\n萬里露寒殿，開氷清玉壺。\n君王納凉晚，此味亦時須。\n"},{"id":59681,"chapter":"卷二十六","chapternum":26,"charstyle":"古體詩","title":"行官張望補稻畦水歸","titledesc":"","collection":"","collectiondesc":"","poemindex":9,"author":"杜甫","content":"東屯大江北，百頃平若案。\n六月青稻多，千畦碧泉亂。\n插秧適云已，引溜加溉灌。\n更僕往方塘，決渠當斷岸。\n公私各地著，浸潤無天旱。\n主守問家臣，分明見溪畔。\n芊芊炯翠羽，剡剡生銀漢。\n鷗鳥鏡裏來，闗山雪邊看。\n秋菰成黑米，精鑿傳白粲。\n玉粒足晨炊，紅鮮任霞散。\n終然添旅食，作苦期壯觀。\n遺穂及衆多，我倉戒滋蔓。\n"},{"id":59682,"chapter":"卷二十六","chapternum":26,"charstyle":"古體詩","title":"催宗文樹雞柵","titledesc":"","collection":"","collectiondesc":"","poemindex":10,"author":"杜甫","content":"吾衰怯行邁，旅次展崩迫。\n愈風傳烏雞，秋卵方漫喫。\n自春生成者，隨母向百翮。\n驅趁制不禁，喧呼山腰宅。\n課奴殺青竹，終日憎赤幘。\n踏藉盤案翻，塞蹊使之隔。\n牆東有隙地，可以樹髙柵。\n避熱時來歸，問兒所爲跡。\n織籠曹其内，令人不得擲。\n稀間可突過，觜爪還汚席。\n我寛螻蟻遭，彼免狐貉厄。\n應宜各長幼，自此均勍敵。\n籠柵念有修，近身見損益。\n明明領處分，一一當剖析。\n不昧風雨晨，亂離減憂慼。\n其流則凡鳥，其氣心匪石。\n倚賴窮嵗晏，撥煩去氷釋。\n未似尸鄉翁，拘留蓋阡陌。\n"},{"id":59683,"chapter":"卷二十六","chapternum":26,"charstyle":"古體詩","title":"園官送菜〈并序〉","titledesc":"園官送菜把本數日闕矧苦苣馬齒掩乎嘉蔬傷小人妬害君子菜不足道也比而作詩","collection":"","collectiondesc":"","poemindex":11,"author":"杜甫","content":"清晨䝉菜把，常荷地主恩。\n守者愆實數，略有其名存。\n苦苣刺如針，馬齒葉亦繁。\n青青嘉蔬色，埋沒在中園。\n園吏未足怪，世事固堪論。\n嗚呼戰伐久，荆棘暗長原。\n乃知苦苣輩，傾奪蕙草根。\n小人塞道路，為態何喧喧。\n又如馬齒盛，氣擁葵荏昏。\n㸃染不易虞，絲麻雜羅紈。\n一經器物内，永挂麤刺痕。\n志士採紫芝，放歌避戎軒。\n畦丁負籠至，感動百慮端。\n"},{"id":59684,"chapter":"卷二十六","chapternum":26,"charstyle":"古體詩","title":"驅竪子摘蒼耳","titledesc":"","collection":"","collectiondesc":"","poemindex":12,"author":"杜甫","content":"江上秋已分，林中瘴猶劇。\n畦丁告勞苦，無以供日夕。\n蓬莠獨不焦，野蔬暗泉石。\n卷耳况療風，童兒且時摘。\n侵星驅之去，爛漫任逺適。\n放筐亭午際，洗剝相䝉羃。\n登牀半生熟，下筯還小益。\n加㸃𤓰薤間，依稀橘奴跡。\n亂世誅求急，黎民糠籺窄。\n飽食復何心，荒哉膏粱客。\n富家厨肉臭，戰地骸骨白。\n寄語惡少年，黄金且休擲。\n"},{"id":59685,"chapter":"卷二十六","chapternum":26,"charstyle":"古體詩","title":"雨","titledesc":"","collection":"","collectiondesc":"","poemindex":13,"author":"杜甫","content":"峽雲行清曉，煙霧相徘徊。\n風吹蒼江樹，雨灑石壁來。\n凄凄生餘寒，殷殷兼出雷。\n白谷變氣𠉀，朱炎安在哉。\n髙鳥濕不下，居人門未開。\n楚宫久已滅，幽珮爲誰哀。\n侍臣書王夢，賦有冠古才。\n冥冥翠龍駕，多自巫山臺。\n"},{"id":59686,"chapter":"卷二十六","chapternum":26,"charstyle":"古體詩","title":"又上後園山脚","titledesc":"","collection":"","collectiondesc":"","poemindex":14,"author":"杜甫","content":"昔我遊山東，憶戲東嶽陽。\n窮秋立日觀，矯首望八荒。\n朱崖著毫髮，碧海吹衣裳。\n蓐收困用事，玄冥蔚强梁。\n逝水自朝宗，鎮名各其方。\n平原獨憔悴，農力廢耕桑。\n非關風露凋，曽是戍役傷。\n於時國用富，足以守邊疆。\n朝廷任猛將，逺奪戎馬場。\n到今事反覆，故老淚萬行。\n龜䝉不復見，况乃懷舊鄉。\n肺萎屬久戰，骨出熱中腸。\n憂來杖匣劍，更上林北岡。\n瘴毒猿鳥落，峽乾南日黄。\n秋風亦已起，江漢始如湯。\n登髙欲有往，蕩析川無梁。\n哀彼逺征人，去家死路㫄。\n不及祖父塋，纍纍塜相當。\n"},{"id":59687,"chapter":"卷二十六","chapternum":26,"charstyle":"古體詩","title":"雨","titledesc":"","collection":"","collectiondesc":"","poemindex":15,"author":"杜甫","content":"空山中宵陰，微冷先枕席。\n迴風起清曙，萬象凄已碧。\n落落出岫雲，渾渾倚天石。\n日假何道行，雨含長江白。\n連檣荆州船，有士荷矛㦸。\n南防草鎮慘，霑濕赴逺役。\n羣盜下辟山，總戎備强敵。\n水深雲光廓，鳴櫓各有適。\n漁艇息悠悠，夷歌負樵客。\n留滯一老翁，書時記朝夕。\n"},{"id":59688,"chapter":"卷二十六","chapternum":26,"charstyle":"古體詩","title":"甘林","titledesc":"","collection":"","collectiondesc":"","poemindex":16,"author":"杜甫","content":"捨舟越西岡，入林解我衣。\n青芻適馬性，好鳥知人歸。\n晨光映逺岫，夕露見日晞。\n遲暮少寢食，清曠喜荆扉。\n經過倦俗態，在野無所違。\n試問甘藜藿，未肯羨輕肥。\n喧靜不同科，出處各天機。\n勿矜朱門是，陋此白屋非。\n明朝步鄰里，長老可以依。\n時危賦斂數，脱粟為爾揮。\n相攜行荳田，秋花靄菲菲。\n子實不得喫，貨市送王畿。\n盡添軍旅用，迫此公家威。\n主人長跪問，戎馬何時稀。\n我衰易悲傷，屈指數賊圍。\n勸其死王命，慎莫逺奮飛。\n"},{"id":59689,"chapter":"卷二十六","chapternum":26,"charstyle":"古體詩","title":"種萵苣〈并序〉","titledesc":"旣雨已秋堂下理小畦隔種一兩席許萵苣向二旬矣而苣不甲坼伊人莧青青傷時君子或晩得微祿轗軻不進因作此詩","collection":"","collectiondesc":"","poemindex":17,"author":"杜甫","content":"陰陽一錯亂，驕蹇不復理。\n枯旱於其中，炎方慘如燬。\n植物半蹉跎，嘉生將已矣。\n雲雷歘奔命，師伯集所使。\n指麾赤白日，澒洞青光起。\n雨聲先已風，散足盡西靡。\n山泉落滄江，霹靂猶在耳。\n終朝紆颯沓，信宿罷瀟灑。\n堂下可以畦，呼童對經始。\n苣兮蔬之常，隨事蓺其子。\n破塊數席間，荷鋤功易止。\n兩旬不甲坼，空惜埋泥滓。\n野莧迷汝來，宗生實於此。\n此輩豈無秋，亦䝉寒露委。\n翻然出地速，滋蔓戸庭毁。\n因知邪干正，掩抑至沒齒。\n賢良雖得祿，守道不封已。\n擁塞敗芝蘭，衆多盛荆杞。\n中園陷蕭艾，老圃永為恥。\n登於白玉盤，藉以如霞綺。\n莧也無所施，胡顔入筐篚。\n"},{"id":59690,"chapter":"卷二十六","chapternum":26,"charstyle":"古體詩","title":"暇日小園散病將種秋菜督勒耕牛兼書觸目","titledesc":"","collection":"","collectiondesc":"","poemindex":18,"author":"杜甫","content":"不愛入州府，畏人嫌我真。\n及乎歸茅宇，㫄舍未曾嗔。\n老病忌拘束，應接䘮精神。\n江村意自放，林木心所欣。\n秋耕屬地濕，山雨近甚匀。\n冬菁飯之半，牛力晚來新。\n深耕種數畆，未甚後四隣。\n嘉蔬既不一，名數頗具陳。\n荆巫非苦寒，採擷接青春。\n飛来兩白鶴，暮啄泥中芹。\n雄者左翮埀，損傷已露筋。\n一歩再流血，尚驚矰繳勤。\n三步六號叫，志屈悲哀頻。\n鸞凰不相待，側頸訴髙旻。\n枚藜俯沙渚，為汝鼻酸辛。\n"},{"id":59691,"chapter":"卷二十六","chapternum":26,"charstyle":"古體詩","title":"贈司空王公思禮〈髙麗人〉","titledesc":"","collection":"八哀詩〈幷序〉","collectiondesc":"傷時盜賊未息興起王公李公歎舊懷賢終於張相國八公前後存沒遂不詮次焉","poemindex":19,"author":"杜甫","content":"司空出東夷，童稚刷勁翮。\n追隨燕薊兒，頴鋭物不隔。\n服事哥舒翰，意無流沙磧。\n未甚拔行間，犬戎大充斥。\n短小精悍姿，屹然强冦敵。\n貫穿百萬衆，出入由咫尺。\n馬鞍懸將首，甲外控鳴鏑。\n洗劍青海水，刻銘天山石。\n九曲非外蕃，其王轉深壁。\n飛兔不近駕，鷙鳥資逺擊。\n曉達兵家流，飽聞春秋癖。\n胷襟日沈靜，肅肅自有適。\n潼關初潰散，萬乗猶辟易。\n偏裨無所施，元帥見手格。\n太子入朔方，至尊狩梁益。\n胡馬纒伊洛，中原氣甚逆。\n肅宗登寳位，塞望勢敦迫。\n公時徒步至，請罪將厚責。\n際會清河公，間道傳玉冊〈清河公房琯也時自蜀奉太上皇𠕋命至諫上以為可收後効遂釋之〉。\n天王拜跪畢，讜議果氷釋。\n翠華卷飛雪，熊虎亘阡陌。\n屯兵鳳凰山，帳殿涇渭闢。\n金城賊咽喉，詔鎮雄所搤。\n禁暴清無雙，爽氣春淅瀝。\n巷有從公歌，野多青青麥。\n及夫哭廟後，復領太原役。\n恐懼祿位髙，悵望王土窄。\n不得見清時，嗚呼就窀穸。\n永繫五湖舟，悲甚田橫客。\n千秋汾晉間，事與雲水白。\n昔觀文苑傳，豈述㢘藺績。\n嗟嗟鄧大夫，士卒終倒㦸〈鄧景山為太原尹為軍衆所殺〉。\n"},{"id":59692,"chapter":"卷二十六","chapternum":26,"charstyle":"古體詩","title":"故司徒李公光弼","titledesc":"","collection":"八哀詩〈幷序〉","collectiondesc":"傷時盜賊未息興起王公李公歎舊懷賢終於張相國八公前後存沒遂不詮次焉","poemindex":20,"author":"杜甫","content":"司徒天寶末，北收晉陽甲。\n獷騎攻吾城，愁寂意不惬。\n人安若泰山，薊北斷右脅。\n朔方氣乃蘇，黎首見帝業。\n二宫泣西郊，九廟起頹壓。\n未散河陽卒，思明偽臣妾。\n復自碣石来，火焚乾坤獵。\n髙視笑祿山，公又大獻㨗。\n異王冊崇勲，小敵信所怯。\n擁兵鎮河汴，千里初妥帖。\n青蠅紛營營，風雨秋一葉。\n内省未入朝，死淚終映睫。\n大屋去髙棟，長城掃遺堞。\n平生白羽扇，零落蛟龍匣。\n雅望與英姿，惻愴槐里接。\n三軍晦光彩，烈士痛稠叠。\n直筆在史臣，將来洗箱箧。\n吾思哭孤冢，南紀阻歸楫。\n扶顛永蕭條，未濟失利涉。\n疲薾竟何人，灑涕巴東峽。\n"},{"id":59693,"chapter":"卷二十六","chapternum":26,"charstyle":"古體詩","title":"贈左僕射鄭國公嚴公武","titledesc":"","collection":"八哀詩〈幷序〉","collectiondesc":"傷時盜賊未息興起王公李公歎舊懷賢終於張相國八公前後存沒遂不詮次焉","poemindex":21,"author":"杜甫","content":"鄭公瑚璉器，華岳金天晶。\n昔在童子日，已聞老成名。\n嶷然大賢後，復見秀骨清。\n開口取將相，小心事友生。\n閱書百紙盡，落筆四座驚。\n歴職匪父任，嫉邪常力爭。\n漢儀尚整肅，賊騎忽縱橫。\n飛傳自河隴，逢人問公卿。\n不知萬乗出，雪涕風悲鳴。\n受詞劒閣道，謁帝蕭關城。\n寂寞雲臺仗，飄颻沙塞旌。\n江山少使者，笳鼔凝皇情。\n壯士血相視，忠臣氣不平。\n密論貞觀體，揮發岐陽征。\n感激動四極，聨翩收二京。\n西郊牛酒再，原廟丹青明。\n匡汲俄寵辱，衛霍竟哀榮。\n四登㑹府地，三掌華陽兵。\n京兆空栁色，尚書無履聲。\n羣烏自朝夕，白馬休橫行。\n諸葛蜀人愛，文翁儒化成。\n公来雪山重，公去雪山輕。\n記室得何遜，韜鈐延子荆。\n四郊失壁壘，虚館開逢迎。\n堂上指圗畫，軍中吹玉笙。\n豈無成都酒，憂國只細傾。\n時觀錦水釣，問俗終相并。\n意待犬戎滅，人藏紅粟盈。\n以兹報主願，庶或裨世程。\n炯炯一心在，沈沈二竪嬰。\n顔回竟短折，賈誼徒忠貞。\n飛旐出江漢，孤舟轉荆衡。\n虚無馬融笛，悵望龍驤塋。\n空餘老賓客，身上愧簪纓。\n"},{"id":59694,"chapter":"卷二十六","chapternum":26,"charstyle":"古體詩","title":"贈太子太師汝陽郡王璡","titledesc":"","collection":"八哀詩〈幷序〉","collectiondesc":"傷時盜賊未息興起王公李公歎舊懷賢終於張相國八公前後存沒遂不詮次焉","poemindex":22,"author":"杜甫","content":"汝陽讓帝子，眉宇真天人。\n虬鬚似太宗，色映塞外春。\n往者開元中，主恩視遇頻。\n出入獨非時，禮異見羣臣。\n愛其謹潔極，倍此骨肉親。\n從容聴朝後，或在風雪晨。\n忽思格猛獸，苑囿騰清塵。\n羽旗動若一，萬馬肅駪駪。\n詔王来射雁，拜命已挺身。\n箭出飛鞚内，上又回翠麟。\n翻然紫塞翮，下拂明月輪。\n胡人雖獲多，天笑不為新。\n王每中一物，手自與金銀。\n袖中諫獵書，扣馬久上陳。\n竟無銜橜虞，聖聰矧多仁。\n官免供給費，水有在藻鱗。\n匪唯帝老大，皆是王忠勤。\n晩年務置醴，門引申白賓。\n道大容無能，永懐侍芳茵。\n好學尚貞烈，義形必霑巾。\n揮翰綺繡揚，篇什若有神。\n川廣不可泝，墓久狐兔鄰。\n宛彼漢中郡〈王弟漢中王瑀〉，文雅見天倫。\n何以開我悲，泛舟俱逺津。\n温温昔風味，少壯巳書紳。\n舊遊易磨滅，衰謝増酸辛。\n"},{"id":59695,"chapter":"卷二十六","chapternum":26,"charstyle":"古體詩","title":"贈秘書監江夏李公邕","titledesc":"","collection":"八哀詩〈幷序〉","collectiondesc":"傷時盜賊未息興起王公李公歎舊懷賢終於張相國八公前後存沒遂不詮次焉","poemindex":23,"author":"杜甫","content":"長嘯宇宙間，髙才日陵替。\n古人不可見，前輩復誰繼。\n憶昔李公存，詞林有根柢。\n聲華當健筆，灑落富清製。\n風流散金石，追琢山岳鋭。\n情窮造化理，學貫天人際。\n干謁走其門，碑版照四裔。\n各滿深望還，森然起凡例。\n蕭蕭白楊路，洞徹寶珠惠。\n龍宫塔廟湧，浩劫浮雲衛。\n宗儒俎豆事，故吏去思計。\n眄睞已皆虚，跋涉曽不泥。\n向来映當時，豈獨勸後世。\n豐屋珊瑚鈎，騏驎織成𦋺。\n紫騮随劍几，義取無虚嵗。\n分宅脱驂間，感激懐未濟。\n衆歸賙給美，擺落多藏穢。\n獨步四十年，風聴九臯唳。\n嗚呼江夏姿，竟掩宣尼袂。\n往者武后朝，引用多寵嬖。\n否臧太常議，面折二張勢。\n衰俗凛生風，排蕩秋旻霽。\n忠貞負寃恨，宫闕深旒綴。\n放逐早聨翩，低垂困炎厲。\n日斜鵩鳥入，魂斷蒼梧帝。\n榮枯走不暇，星駕無安税。\n幾分漢廷竹，夙擁文侯篲。\n終悲洛陽獄，事近小臣斃。\n禍階初負謗，易力何深嚌。\n伊昔臨淄亭，酒酣托末契。\n重叙東都别，朝陰改軒砌。\n論文到崔蘇，指盡流水逝。\n近伏盈川雄，未甘特進麗。\n是非張相國，相扼一危脆。\n爭名古豈然，鍵捷歘不閉。\n例及吾家詩，曠懷掃氛翳。\n慷慨嗣真作，咨嗟玉山桂。\n鍾律儼髙懸，鯤鯨噴迢逓。\n坡陁青州血，蕪沒汶陽瘞。\n哀贈竟蕭條，恩波延揭厲。\n子孫存如綫，舊客舟凝滯。\n君臣尚論兵，將帥接燕薊。\n朗咏六公篇，憂来豁䝉蔽。\n"},{"id":59696,"chapter":"卷二十六","chapternum":26,"charstyle":"古體詩","title":"故秘書少監武功蘇公源明","titledesc":"","collection":"八哀詩〈幷序〉","collectiondesc":"傷時盜賊未息興起王公李公歎舊懷賢終於張相國八公前後存沒遂不詮次焉","poemindex":24,"author":"杜甫","content":"武功少也孤，徒步客徐兖。\n讀書東岳中，十載考墳典。\n時下莱蕪郭，忍饑浮雲巘。\n負米晚為身，每食臉必泫。\n夜字照爇薪，垢衣生碧蘚。\n庶以勤苦志，報兹劬勞願。\n學蔚醇儒姿，文包舊史善。\n灑落辭幽人，歸来潛京輦。\n射君東堂䇿，宗匠集精選。\n制可題未乾，乙科已大闡。\n文章日自負，吏祿亦累踐。\n晨趨閶闔内，足踏宿昔趼。\n一麾出守還，黄屋朔風卷。\n不暇陪八駿，鹵庭悲所遣。\n平生滿樽酒，斷此朋知展。\n憂憤病二秋，有恨石可轉。\n肅宗復社稷，得無逆順辨。\n范奕顧其兒，李斯憶黄犬。\n秘書茂松色，屢扈祠壇墠。\n前後百卷文，枕藉皆禁臠。\n篆刻揚雄流，溟漲本末淺。\n青熒芙蓉劒，犀兕豈獨剸。\n反為後輩䙝，予實苦懷緬。\n煌煌齋房芝，事絶萬手搴。\n垂之俟來者，正始徴勸勉。\n不要懸黃金，胡為投乳贙。\n結交三十載，吾與誰游衍。\n滎陽復冥寞，罪罟已横罥。\n嗚呼子逝日，始泰則終蹇。\n長安米萬錢，凋䘮盡餘喘。\n戰伐何當解，歸帆阻清沔。\n尚纒漳水疾，永負蒿里餞。\n"},{"id":59697,"chapter":"卷二十六","chapternum":26,"charstyle":"古體詩","title":"故著作郎貶台州司戸滎陽鄭公䖍","titledesc":"","collection":"八哀詩〈幷序〉","collectiondesc":"傷時盜賊未息興起王公李公歎舊懷賢終於張相國八公前後存沒遂不詮次焉","poemindex":25,"author":"杜甫","content":"鶢鶋至魯門，不識鐘鼓饗。\n孔翠望赤霄，愁思雕籠養。\n滎陽冠衆儒，早聞名公賞。\n地崇士大夫，况乃氣精爽〈往者公在疾蘇許公頲位尊望重素未相識早愛才名躬自哀問後結忘年之契逺邇嘉之〉。\n天然生知姿，學立游夏上。\n神農極闕漏，黃石愧師長。\n藥纂西極名，兵流指諸掌〈公著薈蕞等諸書之外又有胡本草七卷〉。\n貫穿無遺恨，薈蕞何技癢。\n圭臬星經奥，蟲篆丹青廣。\n子雲窺未遍，方朔諧太枉。\n神翰顧不一，體變鍾兼兩。\n文傳天下口，大字猶在牓。\n昔獻書畫圗，新詩亦俱往。\n滄洲動玉陛，宣鶴誤一響。\n三絶自御題，四方尤所仰。\n嗜酒益疎放，彈琴視天壤。\n形骸實土木，親近唯几杖。\n未曾寄官曹，突兀倚書幌。\n晩就芸香閣，邊塵昏坱莽。\n反覆歸聖朝，㸃染無滌盪。\n老䝉台州掾，泛泛淛江槳。\n履穿四明雪，饑拾楢溪橡。\n空聞紫芝歌，不見杏壇丈。\n天長眺東南，秋色餘魍魎。\n别離慘至今，斑白徒懷曩。\n春深㤗山秀，葉墜清渭朗。\n劇談王侯門，野税林下鞅。\n操紙終夕酣，時物集遐想。\n詞塲竟疎闊，平昔濫吹奬。\n百年見存没，牢落吾安放。\n蕭條阮咸在，出處同世網。\n他日訪江樓，含悽述飄蕩〈著作與今秘書監鄭君審篇翰齊價謫江陵故有阮咸江樓之句〉。\n"},{"id":59698,"chapter":"卷二十六","chapternum":26,"charstyle":"古體詩","title":"故右僕射相國張公九齡","titledesc":"","collection":"八哀詩〈幷序〉","collectiondesc":"傷時盜賊未息興起王公李公歎舊懷賢終於張相國八公前後存沒遂不詮次焉","poemindex":26,"author":"杜甫","content":"相國生南紀，金璞無留礦。\n仙鶴下人間，獨立霜毛整。\n矯然江海思，復與雲路永。\n寂寞想土階，未遑等箕潁。\n上君白玉堂，倚君金華省。\n碣石嵗崢嶸，天地日蛙黽。\n退食吟大庭，何心記榛梗。\n骨驚畏曩哲，鬒變負人境。\n雖䝉換蟬冠，右地恧多幸。\n敢忘二疏歸，痛迫蘇躭井。\n紫綬映暮年，荆州謝所領。\n庾公興不淺，黃霸鎮每靜。\n賔客引調同，諷詠在務屏。\n詩罷地有餘，篇終語清省。\n一陽發陰管，淑氣含公鼎。\n乃知君子心，用才文章境。\n散帙起翠螭，倚薄巫廬並。\n綺麗元暉擁，牋誄任昉騁。\n自我一家則，未缺隻字警。\n千秋滄海南，名繫朱鳥影。\n歸老守故林，戀闕悄延頸。\n波濤良史筆，蕪絶大庾嶺。\n向時禮數隔，制作難上請。\n再讀徐孺碑，猶思理煙艇。\n"},{"id":59699,"chapter":"卷二十六","chapternum":26,"charstyle":"古體詩","title":"寫懷","titledesc":"","collection":"","collectiondesc":"","poemindex":27,"author":"杜甫","content":"勞生共乾坤，何處異風俗。\n冉冉自趨競，行行見羈束。\n無貴賤不悲，無富貧亦足。\n萬古一骸骨，鄰家遞歌哭。\n鄙夫到巫峽，三嵗如轉燭。\n全命甘留滯，忘情任榮辱。\n朝班及暮齒，日給還脫粟。\n編蓬石城東，採藥山北谷。\n用心霜雪間，不必條蔓綠。\n非闗故安排，曾是順幽獨。\n達士如弦直，小人似鈎曲。\n曲直我不知，負暄𠉀樵牧。\n"},{"id":59700,"chapter":"卷二十六","chapternum":26,"charstyle":"古體詩","title":"寫懷","titledesc":"","collection":"","collectiondesc":"","poemindex":28,"author":"杜甫","content":"夜深坐南軒，明月照我膝。\n驚風翻河漢，梁棟已出日。\n羣生各一宿，飛動自儔匹。\n吾亦驅其兒，營營為私實。\n天寒行旅稀，嵗暮日月疾。\n榮名忽中人，世亂如蟣虱。\n古者三皇前，滿腹志願畢。\n胡為有結繩，陷此膠與漆。\n禍首燧人氏，厲階董狐筆。\n君看燈燭張，轉使飛蛾密。\n放神八極外，俯仰俱蕭瑟。\n終契如往還，得匪合仙術。\n"},{"id":59701,"chapter":"卷二十六","chapternum":26,"charstyle":"古體詩","title":"昔逰","titledesc":"","collection":"","collectiondesc":"","poemindex":29,"author":"杜甫","content":"昔者與髙李〈適白〉，晩登單父臺。\n寒蕪際碣石，萬里風雲来。\n桑柘葉如雨，飛藿去徘徊。\n清霜大澤凍，禽獸有餘哀。\n是時倉廪實，洞達寰區開。\n猛士思滅胡，將帥望三台。\n君王無所惜，駕馭英雄材。\n幽燕盛用武，供給亦勞哉。\n吳門轉粟帛，泛海陵蓬萊。\n肉食三十萬，獵射起黃埃。\n隔河憶長眺，青嵗已摧頽。\n不及少年日，無復故人盃。\n賦詩獨流涕，亂世想賢才。\n有能市駿骨，莫恨少龍媒。\n商山議得失，蜀主脱嫌猜。\n吕尚封國邑，傅説已鹽梅。\n景晏楚山深，水鶴去低回。\n龎公任本性，攜子卧蒼苔。\n"},{"id":59702,"chapter":"卷二十六","chapternum":26,"charstyle":"古體詩","title":"壯遊","titledesc":"","collection":"","collectiondesc":"","poemindex":30,"author":"杜甫","content":"往昔十四五，出遊翰墨場。\n斯文崔魏徒〈崔鄭州尚魏豫州啟心〉，以我似班揚。\n七齡思即壯，開口詠鳳凰。\n九齡書大字，有作成一囊。\n性豪業嗜酒，嫉惡懷剛腸。\n脱略小時輩，結交皆老蒼。\n飲酣視八極，俗物都茫茫。\n東下姑蘇臺，已具浮海航。\n到今有遺恨，不得窮扶桑。\n王謝風流逺，闔廬丘墓荒。\n劒池石壁仄，長洲荷芰香。\n嵯峨閶門北，清廟映迴塘。\n每趨吴太伯，撫事淚浪浪。\n枕戈憶勾踐，渡浙想秦皇。\n蒸魚聞匕首，除道哂要章。\n越女天下白，鑑湖五月凉。\n剡溪藴秀異，欲罷不能忘。\n歸帆拂天姥，中嵗貢舊鄉。\n氣劘屈賈壘，目短曹劉牆。\n忤下考功第，獨辭京尹堂。\n放蕩齊趙間，裘馬頗清狂。\n春歌叢臺上，冬獵青丘㫄。\n呼鷹皁櫪林，逐獸雲雪岡。\n射飛曾縱鞚，引臂落𪃩鶬。\n蘇侯據鞍喜〈監門胄曺蘇預〉，忽如攜葛疆。\n快意八九年，西歸到咸陽。\n許與必詞伯，賞遊實賢王。\n曳裾置醴地，奏賦入明光。\n天子廢食召，羣公㑹軒裳。\n脱身無所愛，痛飲信行藏。\n黑貂不免弊，斑鬢兀稱觴。\n杜曲晚耆舊，四郊多白楊。\n坐深鄉黨敬，日覺死生忙。\n朱門任傾奪，赤族迭罹殃。\n國馬竭粟豆，官雞輸稻粱。\n舉隅見煩費，引古惜興亡。\n河朔風塵起，岷山行幸長。\n兩宫各警蹕，萬里遥相望。\n崆峒殺氣黑，少海旌旗黃。\n禹功亦命子，涿鹿親戎行。\n翠華擁吳岳，螭虎噉豺狼。\n爪牙一不中，戎兵更陸梁。\n大軍載草草，凋瘵滿膏肓。\n備貟竊補衮，憂憤心飛揚。\n上感九廟焚，下憫萬民瘡。\n斯時伏青蒲，廷爭守御床。\n君辱敢愛死，赫怒幸無傷。\n聖哲體仁恕，宇縣復小康。\n哭廟灰燼中，鼻酸朝未央。\n小臣議論絶，老病客殊方。\n鬱鬱苦不展，羽翮困低昂。\n秋風動哀壑，碧蕙捐微芳。\n之推避賞從，漁父濯滄浪。\n榮華敵勲業，嵗暮有嚴霜。\n吾觀鴟夷子，才格出尋常。\n羣凶逆未定，側佇英俊翔。\n"},{"id":59703,"chapter":"卷二十六","chapternum":26,"charstyle":"古體詩","title":"遣懐","titledesc":"","collection":"","collectiondesc":"","poemindex":31,"author":"杜甫","content":"昔我遊宋中，惟梁孝王都。\n名今陳留亞，劇則貝魏俱。\n邑中九萬家，髙棟照通衢。\n舟車半天下，主客多歡娱。\n白刃讐不義，黃金傾有無。\n殺人紅塵裏，報答在斯須。\n憶與髙李輩〈適白〉，論交入酒壚。\n兩公壯藻思，得我色敷腴。\n氣酣登吹臺，懷古視平蕪。\n芒碭雲一去，雁鶩空相呼。\n先帝正好武，寰海未凋枯。\n猛將收西域，長㦸破林胡。\n百萬攻一城，獻捷不云輸。\n組練棄如泥，尺土負百夫。\n拓境功未已，元和辭大爐。\n亂離朋友盡，合沓嵗月徂。\n吾衰將焉托，存沒再嗚呼。\n蕭條益堪愧，獨在天一隅。\n乗黃已去矣，凡馬徒區區。\n不復見顔鮑，繫舟卧荆巫。\n臨飱吐更食，常恐違撫孤。\n"},{"id":59704,"chapter":"卷二十六","chapternum":26,"charstyle":"古體詩","title":"同元使君舂陵行〈并序〉","titledesc":"覽道州元使君結舂陵行兼賊退後示官吏作二首志之曰當天子分憂之地效漢官良吏之目今盜賊未息知民疾苦得結輩十數公落落然參錯天下為邦伯萬物吐氣天下少安可得矣不意復見比興體制微婉頓挫之詞感而有詩增諸卷軸簡知我者不必寄元","collection":"","collectiondesc":"","poemindex":32,"author":"杜甫","content":"遭亂髮盡白，轉衰病相嬰。\n沈綿盜賊際，狼狽江漢行。\n歎時藥力薄，為客羸瘵成。\n吾人詩家秀，博采世上名。\n粲粲元道州，前聖畏後生。\n觀乎舂陵作，歘見俊哲情。\n復覽賊退篇，結也實國楨。\n賈誼昔流慟，匡衡常引經。\n道州憂黎庶，詞氣浩縱横。\n兩章對秋月，一字偕華星。\n致君唐虞際，純樸憶大庭。\n何時降璽書，用爾為丹青。\n獄訟永衰息，豈惟偃甲兵。\n悽惻念誅求，薄斂近休明。\n乃知正人意，不茍飛長纓。\n涼飇振南岳，之子寵若驚。\n色阻金印大，興含滄浪清。\n我多長卿病，日夕思朝廷。\n肺枯渴太甚，漂泊公孫城。\n呼兒具紙筆，隠几臨軒楹。\n作詩呻吟内，墨淡字欹傾。\n感彼危苦詞，庶幾知者聴。\n"},{"id":59705,"chapter":"卷二十六","chapternum":26,"charstyle":"古體詩","title":"聴楊氏歌","titledesc":"","collection":"","collectiondesc":"","poemindex":33,"author":"杜甫","content":"佳人絶代歌，獨立發皓齒。\n滿堂慘不樂，響下清虛裏。\n江城帶素月，况乃清夜起。\n老夫悲暮年，壯士淚如水。\n玉盃久寂寞，金管迷宫徴。\n勿云聴者疲，愚智心盡死。\n古來傑出士，豈待一知已。\n吾聞昔秦青，傾側天下耳。\n"},{"id":59706,"chapter":"卷二十六","chapternum":26,"charstyle":"古體詩","title":"别李義","titledesc":"","collection":"","collectiondesc":"","poemindex":34,"author":"杜甫","content":"神堯十八子，十七王其門。\n道國洎舒國，督唯親弟昆。\n中外貴賤殊，余亦忝諸孫。\n丈人嗣三葉，之子白玉温。\n道國繼徳業，請從丈人論。\n丈人領宗卿，肅穆古制敦。\n先朝納諫諍，直氣横乾坤。\n子建文筆壯，河間經術存。\n爾克富詩禮，骨清慮不喧。\n洗然遇知已，談論淮湖奔。\n憶昔初見時，小襦繡芳蓀。\n長成忽會面，慰我久疾魂。\n三峽春冬交，江山雲霧昏。\n正宜且聚集，恨此當離樽。\n莫怪執盃遲，我衰涕唾煩。\n重問子何之，西上岷江源。\n願子少干謁，蜀都足戎軒。\n誤失將帥意，不如親故恩。\n少年早歸來，梅花已飛翻。\n努力慎風水，豈惟數盤飱。\n猛虎卧在岸，蛟螭出無痕。\n王子自愛惜，老夫困石根。\n生别古所嗟，發聲為爾吞。\n"},{"id":59707,"chapter":"卷二十六","chapternum":26,"charstyle":"古體詩","title":"宿青溪驛奉懐張貟外十五兄之緒","titledesc":"","collection":"","collectiondesc":"","poemindex":35,"author":"杜甫","content":"漾舟千山内，日入泊枉渚。\n我生本飄飄，今復在何許。\n石根青楓林，猿鳥聚儔侣。\n月明游子靜，畏虎不得語。\n中夜懐友朋，乾坤此深阻。\n浩蕩前後閒，佳期付荆楚。\n"},{"id":59708,"chapter":"卷二十六","chapternum":26,"charstyle":"古體詩","title":"送重表姪王砅評事使南海","titledesc":"","collection":"","collectiondesc":"","poemindex":36,"author":"杜甫","content":"我之曾祖姑，爾之髙祖母。\n爾祖未顯時，歸為尚書婦。\n隋朝大業末，房杜俱交友。\n長者來在門，荒年自餬口。\n家貧無供給，客位但箕箒。\n俄頃羞頗珍，寂寥人散後。\n入怪鬢髮空，吁嗟為之久。\n自陳剪髻鬟，鬻市充盃酒。\n上云天下亂，宜與英俊厚。\n向竊窺數公，經綸亦俱有。\n次問最少年，虬髯十八九。\n子等成大名，皆因此人手。\n下云風雲合，龍虎一吟吼。\n願展丈夫雄，得辭兒女醜。\n秦王時在座，真氣驚戸牖。\n及乎貞觀初，尚書踐台斗。\n夫人常肩輿，上殿稱萬夀。\n六宫師柔順，法則化妃后。\n至尊均嫂叔，盛事垂不朽。\n鳳雛無凡毛，五色非爾曺。\n往者冦作逆，乾坤沸嗷嗷。\n吾客左馮翊，爾家同遁逃。\n爭奪至徒步，塊獨委蓬蒿。\n逗留熱爾腸，十里却呼號。\n自下所騎馬，右持腰間刀。\n左牽紫遊韁，飛走使我髙。\n茍活到今日，寸心銘佩牢。\n亂離又聚散，宿昔恨滔滔。\n水花笑白首，春草随青袍。\n廷評近要津，節制收英髦。\n北驅漢陽傳，南泛上瀧舠。\n家聲肯墜地，利器當秋毫。\n番禺親賢領，籌運神功操。\n大夫出盧宋，寶貝休脂膏。\n洞主降接武，海冦舶千艘。\n我欲就丹砂，跋涉覺身勞。\n安能陷糞土，有志乗鯨鼇。\n或驂鸞騰天，聊作鶴鳴臯。\n"},{"id":59709,"chapter":"卷二十六","chapternum":26,"charstyle":"古體詩","title":"送顧八分文學適洪吉州","titledesc":"","collection":"","collectiondesc":"","poemindex":37,"author":"杜甫","content":"中郎石經後，八分盖憔悴。\n顧侯運鑪錘，筆力破餘地。\n昔在開元中，韓蔡同贔屭。\n玄宗妙其書，是以數子至。\n御札早流傳，揄揚非造次。\n三人並入直，恩澤各不二。\n顧於韓蔡内，辨眼工小字。\n分日示諸王，鈎深法更秘。\n文學與我遊，蕭疎外聲利。\n追随二十載，浩蕩長安醉。\n髙歌卿相宅，文翰飛省寺。\n視我揚馬間，白首不相棄。\n驊騮入窮巷，必脱黃金轡。\n一論朋友難，遲暮敢失墜。\n古來事反覆，相見横涕泗。\n嚮者玉珂人，誰是青雲器。\n才盡傷形體，病渴汙官位。\n故舊獨依然，時危話顛躓。\n我甘多病老，子負憂世志。\n胡為困衣食，顔色少稱遂。\n逺作辛苦行，順從衆多意。\n舟檝無根蔕，蛟鼉好為祟。\n况兼水賊繁，特戒風飇駛。\n崩騰戎馬際，往往殺長吏。\n子干東諸侯，勸勉防縱恣。\n邦以民為本，魚饑費香餌。\n請哀瘡痍深，告訴皇華使。\n使臣精所擇，進徳知歴試。\n惻隠誅求情，固應賢愚異。\n列士惡茍得，俊傑思自致。\n贈子猛虎行，出郊載酸鼻。\n"},{"id":59710,"chapter":"卷二十六","chapternum":26,"charstyle":"古體詩","title":"上水遣懐","titledesc":"","collection":"","collectiondesc":"","poemindex":38,"author":"杜甫","content":"我衰太平時，身病戎馬後。\n蹭蹬多拙為，安得不皓首。\n驅馳四海内，童稚日餬口。\n但遇新少年，少逢舊親友。\n低顔下邑地，故人知善誘。\n後生血氣豪，舉動見老醜。\n窮迫挫曩懷，常如中風走。\n一紀出西蜀，於今向南斗。\n孤舟亂春華，暮齒依蒲栁。\n冥冥九疑葬，聖者骨亦朽。\n蹉跎陶唐人，鞭撻日月久。\n中間屈賈輩，讒毁竟自取。\n鬱沒二悲魂，蕭條猶在否。\n𡺚崒清湘石，逆行雜林藪。\n篙工密逞巧，氣若酣盃酒。\n歌謳互激逺，回斡明受授。\n善知應觸類，各藉頴脱手。\n古來經濟才，何事獨罕有。\n蒼蒼衆色晩，熊挂玄蛇吼。\n黃羆在樹顛，正為羣虎守。\n羸骸將何適，履險顔益厚。\n庶與達者論，吞聲混瑕垢。\n"},{"id":59711,"chapter":"卷二十六","chapternum":26,"charstyle":"古體詩","title":"遣遇","titledesc":"","collection":"","collectiondesc":"","poemindex":39,"author":"杜甫","content":"磬折辭主人，開帆駕洪濤。\n春水滿南國，朱崖雲日髙。\n舟子廢寝食，飄風爭所操。\n我行匪利涉，謝爾從者勞。\n石間采蕨女，鬻菜輸官曹。\n丈夫死百役，暮返空村號。\n聞見事畧同，刻剝及錐刀。\n貴人豈不仁，視汝如莠蒿。\n索錢多門戸，䘮亂紛嗷嗷。\n奈何黠吏徒，漁奪成逋逃。\n自喜遂生理，花時甘緼袍。\n"},{"id":59712,"chapter":"卷二十六","chapternum":26,"charstyle":"古體詩","title":"解憂","titledesc":"","collection":"","collectiondesc":"","poemindex":40,"author":"杜甫","content":"減米散同舟，路難思共濟。\n向來雲濤盤，衆力亦不細。\n呀坑瞥眼過，飛櫓本無蔕。\n得失瞬息間，致逺宜恐泥。\n百慮視安危，分明曩賢計。\n兹理庶可廣，拳拳期勿替。\n"},{"id":59713,"chapter":"卷二十六","chapternum":26,"charstyle":"古體詩","title":"宿鑿石浦","titledesc":"","collection":"","collectiondesc":"","poemindex":41,"author":"杜甫","content":"早宿賓從勞，仲春江山麗。\n飄風過無時，舟檝敢不繫。\n回塘澹暮色，日沒衆星嘒。\n闕月殊未生，青燈死分翳。\n窮途多俊異，亂世少恩惠。\n鄙夫亦放蕩，草草頻卒嵗。\n斯文憂患餘，聖哲埀彖繫。\n"},{"id":59714,"chapter":"卷二十六","chapternum":26,"charstyle":"古體詩","title":"過津口","titledesc":"","collection":"","collectiondesc":"","poemindex":42,"author":"杜甫","content":"南岳自兹近，湘流東逝深。\n和風引桂楫，春日漲雲岑。\n回首過津口，而多楓樹林。\n白魚困密網，黄鳥喧嘉音。\n物微限通塞，惻隠仁者心。\n瓮餘不盡酒，膝有無聲琴。\n聖賢兩寂寞，眇眇獨開襟。\n"},{"id":59715,"chapter":"卷二十六","chapternum":26,"charstyle":"古體詩","title":"次空靈岸","titledesc":"","collection":"","collectiondesc":"","poemindex":43,"author":"杜甫","content":"沄沄逆素浪，落落展清眺。\n幸有舟檝遲，得盡所歴妙。\n空靈霞石峻，楓栝隠奔峭。\n青春猶無私，白日亦偏照。\n可使營吾居，終焉託長嘯。\n毒瘴未足憂，兵戈滿邊徼。\n嚮者留遺恨，恥為達人誚。\n迴帆覬賞延，佳處領其要。\n"},{"id":59716,"chapter":"卷二十六","chapternum":26,"charstyle":"古體詩","title":"宿花石戍","titledesc":"","collection":"","collectiondesc":"","poemindex":44,"author":"杜甫","content":"午辭空靈岑，夕得花石戍。\n岸疏開闢水，木雜今古樹。\n地蒸南風盛，春熱西日暮。\n四序本平分，氣𠉀何迴互。\n茫茫天造間，理亂豈恒數。\n繫舟盤藤輪，策杖古樵路。\n罷人不在村，野圃泉自注。\n柴扉雖蕪沒，農器尚牢固。\n山東殘逆氣，吳楚守王度。\n誰能扣君門，下令減征賦。\n"},{"id":59717,"chapter":"卷二十六","chapternum":26,"charstyle":"古體詩","title":"早發","titledesc":"","collection":"","collectiondesc":"","poemindex":45,"author":"杜甫","content":"有求常百慮，斯文亦吾病。\n以兹朋故多，窮老驅馳併。\n早行篙師怠，席掛風不正。\n昔人戒垂堂，今則奚奔命。\n濤翻黑蛟躍，日出黃霧映。\n煩促瘴豈侵，頹倚睡未醒。\n僕夫問盥櫛，暮顔靦青鏡。\n随意簪葛巾，仰慚林花盛。\n側聞夜來冦，幸喜囊中淨。\n艱危作逺客，干請傷直性。\n薇蕨餓首陽，粟馬資歴聘。\n賤子欲適從，疑悮此二柄。\n"},{"id":59718,"chapter":"卷二十六","chapternum":26,"charstyle":"古體詩","title":"次晩洲","titledesc":"","collection":"","collectiondesc":"","poemindex":46,"author":"杜甫","content":"參錯雲石稠，坡陁風濤壯。\n晚洲適知名，秀色固異狀。\n棹經垂猿把，身在度鳥上。\n擺浪散帙妨，危沙折花當。\n羇離暫愉悅，羸老反惆悵。\n中原未解兵，吾得終疎放。\n"},{"id":59719,"chapter":"卷二十六","chapternum":26,"charstyle":"古體詩","title":"望嶽","titledesc":"","collection":"","collectiondesc":"","poemindex":47,"author":"杜甫","content":"南嶽配朱鳥，秩禮自百王。\n歘吸領地靈，鴻洞半炎方。\n邦家用祀典，在徳非馨香。\n巡守何寂寥，有虞今則亡。\n洎吾隘世網，行邁越瀟湘。\n渴日絶壁出，漾舟清光㫄。\n祝融五峯尊，峯峯次低昂。\n紫盖獨不朝，爭長嶪相望。\n恭聞魏夫人，羣仙夾翺翔。\n有時五峰氣，散風如飛霜。\n牽迫限脩途，未暇杖崇岡。\n歸來覬命駕，沐浴休玉堂。\n三歎問府主，曷以賛我皇。\n牲璧忍衰俗，神其思降祥。\n"},{"id":59720,"chapter":"卷二十六","chapternum":26,"charstyle":"古體詩","title":"蘇大侍御訪江浦賦八韻紀異〈并序〉","titledesc":"蘇大侍御渙靜者也旅於江側乃是不交州府之客人事都絶久矣肩輿江浦忽訪老夫舟檝而已茶酒内余請誦近詩𡧓吟數首才力素壯詞句動人接對明日憶其湧思雷出書箧几杖之外殷殷留金石聲賦八韻記異亦見老夫傾倒於蘇至矣","collection":"","collectiondesc":"","poemindex":48,"author":"杜甫","content":"龎公不浪出蘇氏今有之再聞誦新作突過黄初詩乾坤㡬反覆揚馬宜同時今晨清鏡中勝食齋房芝余髮喜却變白間生黑絲昨夜舟火滅湘娥簾外悲百靈未敢散風破寒江遲"}]