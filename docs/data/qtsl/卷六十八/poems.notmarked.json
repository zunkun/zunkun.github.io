[
  {
    "id": 63602,
    "uid": "poem-68-8",
    "chapter": "卷六十八",
    "chapternum": 68,
    "charstyle": "古體詩",
    "title": "上官昭容書樓歌〈貞元十四年友人崔元亮於東都買得研神記一卷有昭容列名書縫處因用感歎而作是歌〉",
    "titledesc": "",
    "collection": "",
    "collectiondesc": "",
    "poemindex": 8,
    "author": "吕温",
    "content": "漢家媫妤唐昭容工詩能賦千載同自言才藝是天真不服丈夫勝婦人歌闌舞罷間無事縱恣優游弄文字玉樓寳架中天居緘奇秘異萬卷餘水精編帙緑鈿軸雲母𢷬紙黃金書風飄花露清旭時綺窓髙掛紅綃帷香囊盛煙繡結絡翠羽拂案青琉璃吟披嘯卷終無巳皎皎淵機破研理詞縈綵翰紫鸞廻思耿寥天碧雲起碧雲起心悠哉境深轉苦坐自催金梯珠履聲一斷瑶堦日夜生青苔青苔閟僊關曾比羣玉山神仙杳何許遺迹滿人間君不見洛陽南市賣書肆有人買得研神記紙上香多蠧不成昭容題處猶分明令人惆悵難為情"
  },
  {
    "id": 63614,
    "uid": "poem-68-20",
    "chapter": "卷六十八",
    "chapternum": 68,
    "charstyle": "古體詩",
    "title": "秋思",
    "titledesc": "",
    "collection": "",
    "collectiondesc": "",
    "poemindex": 20,
    "author": "鮑溶",
    "content": "朔風吹雁翼逺别無人鄉君近雁來處幾回斷君腸昔奉千日書撫心怨星霜無書又千日世路重茫茫燕國有佳麗蛾睂富春光自然君歸晚花落君空堂君其謂不然歲晚雙鴛鴦"
  },
  {
    "id": 63657,
    "uid": "poem-68-63",
    "chapter": "卷六十八",
    "chapternum": 68,
    "charstyle": "古體詩",
    "title": "六嘆〈并序選二首〉",
    "titledesc": "五噫四愁九歌七啟皆創文者立意之終絶其數而名之也清江白雲孤山逺嶼皆得時之人吟咏性情耳余無暇於是焉窮居歲陰偶懷無悰因追感聞見成文六篇目曰六歎懼質文之不備復何全於比興乎錄之私齋以示同道格韻枯缺多慙見知",
    "collection": "",
    "collectiondesc": "",
    "poemindex": 63,
    "author": "李涉",
    "content": "綺幙香風翡翠車清明獨傍芙蓉渠上有雲鬟洞仙女垂羅掩縠烟中語風月頻驚桃李時滄波久别鴛鴦侣欲傳一札孤飛翼山長水逺無消息却鏁重門一院深半夜空庭明月色"
  }
]