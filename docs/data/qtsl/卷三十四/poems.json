[{"author":"劉長卿","charstyle":"古體詩","id":60532,"chapter":"卷三十四","chapternum":34,"title":"從軍詩","titledesc":"","content":"迴看虜騎合城下漢兵稀白刃兩相向黄雲愁不飛手中無尺鐵徒欲穿重圍","collection":"","collectiondesc":"","poemindex":1},{"author":"劉長卿","charstyle":"古體詩","id":60533,"chapter":"卷三十四","chapternum":34,"title":"從軍詩","titledesc":"","content":"黄沙一萬里白首無人憐報國劍巳折歸鄉身幸全單于古臺下邊色寒蒼然","collection":"","collectiondesc":"","poemindex":2},{"author":"劉長卿","charstyle":"古體詩","id":60534,"chapter":"卷三十四","chapternum":34,"title":"從軍詩","titledesc":"","content":"草枯秋塞上望見漁陽郭胡馬嘶一聲漢兵淚雙落誰為吮瘡者此事今人薄","collection":"","collectiondesc":"","poemindex":3},{"author":"劉長卿","charstyle":"古體詩","id":60535,"chapter":"卷三十四","chapternum":34,"title":"闕口","titledesc":"","content":"秋山日揺落秋水急波瀾獨有魚龍氣長吟煙雨寒誰窮造化力空向兩崖看","collection":"龍門八詠","collectiondesc":"","poemindex":4},{"author":"劉長卿","charstyle":"古體詩","id":60536,"chapter":"卷三十四","chapternum":34,"title":"水東渡","titledesc":"","content":"山葉傍水赤千峯秋色多夜泉發清響寒渚生微波稍見沙上月歸人爭渡河","collection":"龍門八詠","collectiondesc":"","poemindex":5},{"author":"劉長卿","charstyle":"古體詩","id":60537,"chapter":"卷三十四","chapternum":34,"title":"福公塔","titledesc":"","content":"寂寞對伊水經行長未還東流自朝暮千載空雲山唯見白鷗鳥無心洲渚間","collection":"龍門八詠","collectiondesc":"","poemindex":6},{"author":"劉長卿","charstyle":"古體詩","id":60538,"chapter":"卷三十四","chapternum":34,"title":"逺公龕","titledesc":"","content":"松路向精舍花龕歸老僧閒雲隨錫杖落日低金繩入夜翠微裏千峯明一燈","collection":"龍門八詠","collectiondesc":"","poemindex":7},{"author":"劉長卿","charstyle":"古體詩","id":60539,"chapter":"卷三十四","chapternum":34,"title":"石樓","titledesc":"","content":"隱隱見花閣隔河映青林水田秋雁下山寺夜鐘深寂莫羣動息風泉清道心","collection":"龍門八詠","collectiondesc":"","poemindex":8},{"author":"劉長卿","charstyle":"古體詩","id":60540,"chapter":"卷三十四","chapternum":34,"title":"下山","titledesc":"","content":"誰識往來意孤雲長自閒風寒未渡水日暮更看山木落衆峯出龍宫蒼翠間","collection":"龍門八詠","collectiondesc":"","poemindex":9},{"author":"劉長卿","charstyle":"古體詩","id":60541,"chapter":"卷三十四","chapternum":34,"title":"水西渡","titledesc":"","content":"伊水揺鏡光纎鱗如不隔千龕道傍古一鳥沙上白何事還山雲能留向城客","collection":"龍門八詠","collectiondesc":"","poemindex":10},{"author":"劉長卿","charstyle":"古體詩","id":60542,"chapter":"卷三十四","chapternum":34,"title":"渡水","titledesc":"","content":"日暮下山來千山暮鐘發不知波上棹還弄山中月伊水連白雲東南逺明滅","collection":"龍門八詠","collectiondesc":"","poemindex":11},{"author":"劉長卿","charstyle":"古體詩","id":60543,"chapter":"卷三十四","chapternum":34,"title":"金陵西泊舟臨江樓","titledesc":"","content":"蕭條金陵郭舊是帝王州日暮望鄉處雲邊江樹秋楚雲不可託楚水只堪愁行客千萬里滄波朝暮流迢迢洛陽夢獨卧清川樓異鄉共如此孤帆難久遊","collection":"","collectiondesc":"","poemindex":12},{"author":"劉長卿","charstyle":"古體詩","id":60544,"chapter":"卷三十四","chapternum":34,"title":"歸沛縣道中晩泊留侯城","titledesc":"","content":"訪古此城下子房安在哉白雲去不返危堞空崔嵬伊昔楚漢時頗聞經濟才運籌風塵下能使天地開蔓草日巳積長松日已摧功名滿青史祠廟唯蒼苔百里暮程逺孤舟川上迴進帆東風便轉岸前山來楚水澹相引沙鷗閒不猜扣舷從此去延首仍裴回","collection":"","collectiondesc":"","poemindex":13},{"author":"劉長卿","charstyle":"古體詩","id":60545,"chapter":"卷三十四","chapternum":34,"title":"桂陽西洲晩泊古橋村主人","titledesc":"","content":"洛陽離别久江上心可得惆悵増暮情瀟湘復秋色故山隔何處落日羡歸翼滄海空自流白鷗不相識悲蛬滿荆渚輟棹徒沾臆行客念寒衣主人愁夜織帝鄉片雲去遥寄千里憶南路隨天長征帆杳無極","collection":"","collectiondesc":"","poemindex":14},{"author":"劉長卿","charstyle":"古體詩","id":60546,"chapter":"卷三十四","chapternum":34,"title":"南楚懐古","titledesc":"","content":"南國久蕪沒我來空鬱陶君看章華宫處處生蓬蒿但見陵與谷豈知賢與豪精魂托古木寳劍捐江臯倚棹下晴景回舟隨晩濤碧雲暮寥落湖上秋天高往事那堪問此心徒自勞獨餘湘水上千載聞離騷","collection":"","collectiondesc":"","poemindex":15},{"author":"劉長卿","charstyle":"古體詩","id":60547,"chapter":"卷三十四","chapternum":34,"title":"初至洞庭懐灞陵别業","titledesc":"","content":"長安邈千里日夕懐雙闕巳是洞庭人猶看灞陵月誰堪去鄉思親戚想天末昨夜夢中歸煙波覺來濶江皋見芳草孤客心欲絶豈訝青春來但傷經時别長天不可望鳥與浮雲沒","collection":"","collectiondesc":"","poemindex":16},{"author":"劉長卿","charstyle":"古體詩","id":60548,"chapter":"卷三十四","chapternum":34,"title":"晩次湖口有懐","titledesc":"","content":"靄然空水合目極平江暮南望天無涯孤帆落何處頃為衡湘客頗見湖山趣朝氣和楚雲夕陽映江樹帝鄉勞想望萬里心來去白髪生扁舟滄波滿歸路秋風今已至日夜雁南渡木葉辭洞庭紛紛落無數","collection":"","collectiondesc":"","poemindex":17},{"author":"劉長卿","charstyle":"古體詩","id":60549,"chapter":"卷三十四","chapternum":34,"title":"闗門望華山","titledesc":"","content":"客路瞻太華三峯高際天夏雲亘百里合沓遥相連雷雨飛半腹太陽在其巔翠微闗上近瀑布林梢懸愛此衆容秀能令西望偏徘徊忘暝色泱漭成隂煙曽是朝百靈亦聞㑹羣仙瓊漿豈易挹毛女非空傳髣髴仍佇想幽竒如眼前金天有清廟松栢隱蒼然","collection":"","collectiondesc":"","poemindex":18},{"author":"劉長卿","charstyle":"古體詩","id":60550,"chapter":"卷三十四","chapternum":34,"title":"秋雲嶺","titledesc":"","content":"山色無定姿如煙復如黛孤峯夕陽後翠嶺秋天外雲起遥蔽虧江迴頻向背不知今逺近到處猶相對","collection":"湘中紀行","collectiondesc":"","poemindex":19},{"author":"劉長卿","charstyle":"古體詩","id":60551,"chapter":"卷三十四","chapternum":34,"title":"花石潭","titledesc":"","content":"江楓日揺落轉愛寒潭靜水色淡如空山光復相映人閒流更慢魚戯波難定楚客往來多偏知白鷗性","collection":"湘中紀行","collectiondesc":"","poemindex":20},{"author":"劉長卿","charstyle":"古體詩","id":60552,"chapter":"卷三十四","chapternum":34,"title":"石菌峯","titledesc":"","content":"前山帶秋色獨往秋江晩疊嶂入雲多孤峯去人逺夤縁不可到蒼翠空在眼渡口問漁家桃源路深淺","collection":"湘中紀行","collectiondesc":"","poemindex":21},{"author":"劉長卿","charstyle":"古體詩","id":60553,"chapter":"卷三十四","chapternum":34,"title":"浮石瀨","titledesc":"","content":"秋月照瀟湘月明聞盪漿石横晩瀨急水落寒沙廣衆嶺猿嘯重空江人語響清暉朝復暮如待扁舟賞","collection":"湘中紀行","collectiondesc":"","poemindex":22},{"author":"劉長卿","charstyle":"古體詩","id":60554,"chapter":"卷三十四","chapternum":34,"title":"横龍渡","titledesc":"","content":"空傳古岸下曽見蛟龍去秋水晩沈沈猶疑在深處亂聲沙上石倒影雲中樹獨見一扁舟樵人往來渡","collection":"湘中紀行","collectiondesc":"","poemindex":23},{"author":"劉長卿","charstyle":"古體詩","id":60555,"chapter":"卷三十四","chapternum":34,"title":"登揚州棲靈寺塔","titledesc":"","content":"化塔凌空虛雄觀壓川澤亭亭楚雲外千里看不隔遥對黄金臺浮輝亂相射盤梯接元氣半壁棲夜魄稍登諸劫盡若騁排霄翮向是滄洲人已為青雲客雨飛千栱霽日在萬家夕鳥處髙却低天涯逺如逼江流入空翠海嶠現微碧向暮期下來誰堪復行役","collection":"","collectiondesc":"","poemindex":24},{"author":"劉長卿","charstyle":"古體詩","id":60556,"chapter":"卷三十四","chapternum":34,"title":"題武丘寺","titledesc":"","content":"青林虎丘寺林際翠微路仰見山僧來遥從飛鳥處茲峯淪寳玉千載唯丘墓埋劍人空傳鑿山龍已去捫蘿披翳薈路轉夕陽遽虎嘯崖谷寒猿鳴松杉暮徘徊北樓上江海窮一顧日映千里帆鵶歸萬家樹暫因愜所適果得捐外慮庭暗棲閒雲簷香滴甘露久迷空寂理多為繁華故永欲托死生餘生豈能誤","collection":"","collectiondesc":"","poemindex":25},{"author":"劉長卿","charstyle":"古體詩","id":60557,"chapter":"卷三十四","chapternum":34,"title":"題蕭郎中開元寺新構幽寂亭","titledesc":"","content":"康樂愛山水賞心千載同結茅依翠微伐木開䝉籠孤峯倚青霄一徑去不窮候客石苔上禮僧雲樹中曠然見滄洲自逺來清風五馬留谷口雙旌薄煙虹沈沈衆香積眇眇諸天空獨往應未遂蒼生思謝公","collection":"","collectiondesc":"","poemindex":26},{"author":"劉長卿","charstyle":"古體詩","id":60558,"chapter":"卷三十四","chapternum":34,"title":"陪元侍御遊支硎山寺","titledesc":"","content":"支公去已久寂莫龍華㑹古木閉空山蒼然暮相對林巒非一狀水石有餘態宻竹藏晦明羣峯爭向背峯峯帶落日歩歩入青靄香氣空翠中猿聲暮雲外留連南臺客想像西方内因逐溪水還觀心兩無礙","collection":"","collectiondesc":"","poemindex":27},{"author":"劉長卿","charstyle":"古體詩","id":60559,"chapter":"卷三十四","chapternum":34,"title":"幽琴","titledesc":"","content":"月色滿軒白琴聲宜夜闌飀飀青絲上靜聽松風寒古調雖自愛今人多不彈向君投此曲所貴知音難","collection":"上禮部李侍郎雜詠八首〈録二首〉","collectiondesc":"","poemindex":28},{"author":"劉長卿","charstyle":"古體詩","id":60560,"chapter":"卷三十四","chapternum":34,"title":"白鷺","titledesc":"","content":"亭亭常獨立川上時延頸秋水寒白毛夕陽吊孤影幽姿閒自媚逸翮思一騁如有長風吹青雲在俄頃","collection":"上禮部李侍郎雜詠八首〈録二首〉","collectiondesc":"","poemindex":29},{"author":"劉長卿","charstyle":"古體詩","id":60561,"chapter":"卷三十四","chapternum":34,"title":"自紫陽觀至華陽洞宿侯尊師草堂簡同遊李延陵","titledesc":"","content":"石林媚煙景句曲盤江甸南向佳氣濃數峯遥隱見漸臨華陽口微路入葱蒨七曜懸洞宫五雲抱仙殿銀函竟誰發金液徒堪薦千載空桃花秦人深不見東溪喜相遇貞白如㑹面青鳥來去間紅霞朝夕變一從換仙骨萬里乗飛電蘿月延歩虚松花醉閒宴幽人即長往茂宰應交戰明發歸琴堂知君嬾為縣","collection":"","collectiondesc":"","poemindex":30},{"author":"劉長卿","charstyle":"古體詩","id":60562,"chapter":"卷三十四","chapternum":34,"title":"題王少府堯山隱處簡陸番陽","titledesc":"","content":"故人滄洲吏深與世情薄解印二十年委身在丘壑買田楚山下妻子自耕鑿羣動心有營孤雲本無著因収溪上釣遂接林中酌對酒春日長山村杏花落陸生畨陽令獨歩建溪作早晩休此官隨君永棲托","collection":"","collectiondesc":"","poemindex":31},{"author":"劉長卿","charstyle":"古體詩","id":60563,"chapter":"卷三十四","chapternum":34,"title":"登東海龍興寺髙頂望海簡演公","titledesc":"","content":"朐山壓海口永望開禪宫元氣逺相合太陽生其中豁然萬里餘獨為百川雄白波走雷電黑霧藏魚龍變化非一狀晴明分衆容煙開秦帝橋隱隱横殘虹蓬島如在眼羽人那可逢偶聞真僧言甚與靜者同幽意頗相愜賞心殊未窮花間午時梵雲外春山鐘誰念遽成别自憐歸所從他時相憶處惆悵西南峯","collection":"","collectiondesc":"","poemindex":32},{"author":"劉長卿","charstyle":"古體詩","id":60564,"chapter":"卷三十四","chapternum":34,"title":"雨中登沛縣樓贈表兄郭少府","titledesc":"","content":"楚澤秋更逺雲雷有時作晩陂帶殘雨白水昏漠漠佇立収煙氛洗然靜寥廓卷簾髙樓上萬里看日落為客頻改絃辭家尚如昨故山今不見北鳥那可託小邑務常閒吾兄宦何薄髙標青雲器獨立滄江鶴惠愛原上情慇懃丘中諾何當遂良願歸卧青山郭","collection":"","collectiondesc":"","poemindex":33},{"author":"劉長卿","charstyle":"古體詩","id":60565,"chapter":"卷三十四","chapternum":34,"title":"西江雨後憶荆南諸公","titledesc":"","content":"楚郭微雨収荆門遥在目漾舟水雲裏日暮春江緑霽華靜洲渚暝色連松竹月出波上時人歸渡頭宿一身巳無累萬事更何欲漁父自夷猶白鷗不羈束既憐滄浪水復愛滄浪曲不見眼中人相思心斷續","collection":"","collectiondesc":"","poemindex":34},{"author":"劉長卿","charstyle":"古體詩","id":60566,"chapter":"卷三十四","chapternum":34,"title":"夕次擔石湖夢洛陽親故","titledesc":"","content":"天涯望不極日暮愁獨去萬里雲海空孤帆向何處寄身煙波裏頗得湖山趣江氣和楚雲秋聲亂楓樹如何異鄉縣日復懐親故遥與洛陽人相逢夢中路不堪明月裏更值清秋暮倚棹對滄波歸心共誰語","collection":"","collectiondesc":"","poemindex":35},{"author":"劉長卿","charstyle":"古體詩","id":60567,"chapter":"卷三十四","chapternum":34,"title":"石梁湖懐陸兼","titledesc":"","content":"故人千里道滄波十年别夜上明月樓相思楚天闊瀟瀟清秋暮嫋嫋涼風發湖色淡不流沙鷗逺還滅煙波日已逺音問日巳絶嵗晏空含情江皋緑芳歇","collection":"","collectiondesc":"","poemindex":36},{"author":"劉長卿","charstyle":"古體詩","id":60568,"chapter":"卷三十四","chapternum":34,"title":"入白沙渚夤縁二十五里至石窟山下懐天台陸山人","titledesc":"","content":"逺嶼靄將夕玩幽行自遲歸人不計日流水閒相隨輟棹石崖口捫蘿春景熈偶因迴洲次寧與前山期對此瑶草色懐君瓊樹枝浮雲去寂寞白鳥相因依何事愛髙隱但令勞逺思窮年卧海嶠永望愁天涯吾亦從此去扁舟何所之迢迢江上帆千里東風吹","collection":"","collectiondesc":"","poemindex":37},{"author":"劉長卿","charstyle":"古體詩","id":60569,"chapter":"卷三十四","chapternum":34,"title":"呉中聞潼闗失守因奉寄淮南蕭判官","titledesc":"","content":"一雁飛呉天羇人傷暮律松江風嫋嫋波上片帆疾术落姑蘇臺霜収洞庭橘蕭條長洲外唯見寒山出胡馬嘶秦雲漢兵亂相失闗中因竊據天下共憂慄南楚有瓊枝相思怨瑶瑟一身寄滄洲萬里看白日赴敵甘負戈論兵勇投筆臨風但攘臂擇木將委質不如歸逺山雲卧飯松栗","collection":"","collectiondesc":"","poemindex":38},{"author":"劉長卿","charstyle":"古體詩","id":60570,"chapter":"卷三十四","chapternum":34,"title":"奉使新安自桐廬縣經嚴陵釣臺宿七里灘下寄使院諸公","titledesc":"","content":"悠然釣臺下懐古時一望江水自潺湲行人獨惆悵新安從此始桂檝方蕩漾迴轉百里間青山千萬狀連崖去不斷對嶺遥相向夾岸黛色愁沈沈緑波上夕陽留古木水鳥拂寒浪月下扣舷聲烟中採菱唱猶憐負羈束未暇依清曠牽役徒自勞近名非所向何時故山裏却醉松花釀回首唯白雲孤舟復誰訪","collection":"","collectiondesc":"","poemindex":39},{"author":"劉長卿","charstyle":"古體詩","id":60571,"chapter":"卷三十四","chapternum":34,"title":"宿雙峯寺寄盧七李十六","titledesc":"","content":"寥寥禪誦處滿室蟲絲結獨與山中人無心生復滅徘徊雙峯下惆悵雙峯月杳杳暮猿聲蒼蒼古松列玩竒不可盡漸逺更幽絶林暗僧獨歸石寒泉且咽竹房響輕吹蘿徑隂餘雪卧澗曉何遲背巖春未發此遊誠多趣獨往共誰閲得意空自歸非君豈能説","collection":"","collectiondesc":"","poemindex":40},{"author":"劉長卿","charstyle":"古體詩","id":60572,"chapter":"卷三十四","chapternum":34,"title":"宿懐仁縣南湖寄東海荀處士","titledesc":"","content":"向夕歛微雨晴開湖上天離人正惆悵新月愁嬋娟佇立白沙曲相思滄海邊浮雲自來去此意誰能傳一水不相見千峯隨客船寒塘起孤雁夜色分鹽田時復一延首憶君在眼前","collection":"","collectiondesc":"","poemindex":41},{"author":"劉長卿","charstyle":"古體詩","id":60573,"chapter":"卷三十四","chapternum":34,"title":"京口懐洛陽舊居兼寄廣陵二三知巳","titledesc":"","content":"川闊悲無梁藹然滄波夕天涯一飛鳥日暮南徐客氣混京口雲潮吞海門石孤帆候風進夜色帶江白一水阻佳期相望空脉脉那堪嵗芳盡更使春夢積故園塞塵飛故山楚雲隔家人想何在庭草為誰碧惆悵空傷情滄浪有餘跡嚴陵七里灘㩦手同所適","collection":"","collectiondesc":"","poemindex":42},{"author":"劉長卿","charstyle":"古體詩","id":60574,"chapter":"卷三十四","chapternum":34,"title":"早春贈别趙居士還江左時長卿下第歸嵩陽舊居","titledesc":"","content":"見君風塵裏意出風塵外自有滄洲期含情十餘載深居鳯城曲日預龍華㑹果得僧家縁能遺俗人態一身今巳適萬物知何愛悟法電巳空看心水無礙且將窮妙理兼欲尋勝概何獨謝客遊當為逺公輩放舟馳楚郭負杖辭秦塞目送南飛雲令人想呉㑹遥思舊遊處髣髴疑相對夜火金陵城春煙石頭瀬滄波極天末萬里明如帶一片孤客帆飄然向青靄楚天合江氣雲色常霮䨴隱見湖中山相連數州内君行意可得全與時人背歸路隨楓林還鄉念蓴菜顧予尚羈束何幸承眄睞素願徒自勤清機本難逮累幸忝賔薦末路逢沙汰濩落名不成徘徊意空大逢時雖貴逹守道甘易退逆旅鄉夢頻春風客心碎别君日巳逺離念無明晦予亦返柴荆山田事耕耒","collection":"","collectiondesc":"","poemindex":43},{"author":"劉長卿","charstyle":"古體詩","id":60575,"chapter":"卷三十四","chapternum":34,"title":"别陳留諸官","titledesc":"","content":"戀此東道主能令西上遲徘徊暮郊别惆悵秋風時上國邈千里夷門難再期行人望落日歸馬嘶空陂不愧寳刀贈唯懐瓊樹枝音塵倘未接夢寐徒相思","collection":"","collectiondesc":"","poemindex":44},{"author":"劉長卿","charstyle":"古體詩","id":60576,"chapter":"卷三十四","chapternum":34,"title":"旅次丹陽郡遇康侍御宣慰召募兼别岑單父","titledesc":"","content":"客心暮千里迴首煙花繁楚水渡歸夢春江連故園羈人懐上國驕虜窺中原胡馬暫為害漢臣多負恩羽書晝夜飛海内風塵昏雙鬢日已白孤舟心且論繡衣從北來汗馬宣王言憂憤激忠勇悲歡動黎元南徐爭赴難發卒如雲屯倚劍看太白洗兵臨海門故人亦滄洲少别堪傷魂積翠下京口歸潮落山根如何天外帆又此波上樽空使憶君處鶯聲催淚痕","collection":"","collectiondesc":"","poemindex":45},{"author":"劉長卿","charstyle":"古體詩","id":60577,"chapter":"卷三十四","chapternum":34,"title":"贈别于羣投筆赴安西","titledesc":"","content":"風流一才子經史仍滿腹心鏡萬象生文鋒衆人服頃遊靈臺下頻棄荆山玉蹭蹬空數年徘徊冀微禄朅來投筆硯長揖謝親族且欲圖變通安能守拘束本持鄉曲譽𡧓料泥塗辱誰謂命迍邅還令計反覆西戎今未弭鐵騎屯山谷坐恃龍豹韜全輕蜂蠆毒拂衣從此去擁傳一何速元帥許提擕他人佇瞻矚出門寡儔侣矧乃無僮僕狡冦時相逢黄沙暮無宿蕭條逺回首萬里如在目漢境天西窮胡山海邊緑想聞羌笛處淚盡闗山曲地闊鳥飛遲風寒馬毛縮邊愁如浩蕩離思空斷續塞上歸限賖樽前别期促知君志不小一舉凌鴻鵠且願樂從軍功名正殊俗","collection":"","collectiondesc":"","poemindex":46},{"author":"劉長卿","charstyle":"古體詩","id":60578,"chapter":"卷三十四","chapternum":34,"title":"送賈侍御克復後入京","titledesc":"","content":"對酒心不樂見君動行舟回看暮帆隱獨向空江愁晴雲淡初夜春塘深漫流温顔風霜霽喜氣煙塵収馳目數千里朝天十二樓因之報親愛白髪生滄洲","collection":"","collectiondesc":"","poemindex":47},{"author":"劉長卿","charstyle":"古體詩","id":60579,"chapter":"卷三十四","chapternum":34,"title":"送丘為赴上都","titledesc":"","content":"帝鄉何處是岐路空垂泣楚思愁暮多川程帶潮急潮歸人不歸獨向空塘立","collection":"","collectiondesc":"","poemindex":48},{"author":"劉長卿","charstyle":"古體詩","id":60580,"chapter":"卷三十四","chapternum":34,"title":"孫權故城下懐古兼送友人歸建業","titledesc":"","content":"雄圖爭割據神器終不守上下武昌城長江竟何有古來壯臺榭事往悲陵阜寥落幾人家猶依數株栁威靈絶想像蕪沒空林藪野徑春草中郊扉夕陽後逢君從此去背楚方東走煙際指金陵潮時過湓口行人巳何在臨水徒揮手惆悵不能歸孤帆沒雲久","collection":"","collectiondesc":"","poemindex":49},{"author":"劉長卿","charstyle":"古體詩","id":60581,"chapter":"卷三十四","chapternum":34,"title":"杪秋洞庭中懐亡道士謝太虚","titledesc":"","content":"漂泊日復日洞庭今更秋青楓亦何意此夜催人愁惆悵客中月徘徊江上樓心知楚天逺目送滄波流羽客久已沒微言無處求空餘白雲在容與隨孤舟千里杳難望一身當獨遊故園復何許江海徒遲留","collection":"","collectiondesc":"","poemindex":50},{"author":"劉長卿","charstyle":"古體詩","id":60582,"chapter":"卷三十四","chapternum":34,"title":"月下聽砧","titledesc":"","content":"夜靜掩寒城清砧發何處聲聲搗秋月腸斷盧龍戍未得寄征人愁霜復愁露","collection":"","collectiondesc":"","poemindex":51},{"author":"劉長卿","charstyle":"古體詩","id":60583,"chapter":"卷三十四","chapternum":34,"title":"客舍喜鄭三見訪","titledesc":"","content":"客舍逢君未換衣閉門愁見桃花飛遥想故園今巳爾家人應念行人歸寂寞垂楊映深曲長安日暮靈臺宿窮巷無人鳥雀閒空庭新雨莓苔緑此中分與故交疎何幸仍迴長者車十年未稱平生意好得辛勤漫讀書","collection":"","collectiondesc":"","poemindex":52},{"author":"劉長卿","charstyle":"古體詩","id":60584,"chapter":"卷三十四","chapternum":34,"title":"聽笛歌留别鄭協律","titledesc":"","content":"舊遊憐我長沙謫載酒沙頭送遷客天涯望月自沾衣江上何人復吹笛横笛能令孤客愁緑波淡淡如不流商聲寥亮羽聲苦江天寂厯江楓秋靜聽闗山聞一呌三湘月色悲猿嘯又吹楊栁激繁音千里春色傷人心隨風飄向何處落唯見曲盡平湖深明發與君離别後馬上一聲堪白首","collection":"","collectiondesc":"","poemindex":53},{"author":"劉長卿","charstyle":"古體詩","id":60585,"chapter":"卷三十四","chapternum":34,"title":"銅雀臺","titledesc":"","content":"嬌愛更何日髙臺空數層含啼映雙袖不忍看西陵漳水東流無復來百花輦路為蒼苔青樓月夜長寂寞碧雲日暮空徘徊君不見鄴中萬事非昔時古人不在今人悲春風不逐君王去草色年年舊宫路宫中歌舞已浮雲空指行人往來處","collection":"","collectiondesc":"","poemindex":54},{"author":"劉長卿","charstyle":"古體詩","id":60586,"chapter":"卷三十四","chapternum":34,"title":"明月灣尋賀九不遇","titledesc":"","content":"楚水日夜緑傍江春草深青青遥滿目萬里傷歸心故人川上復何之明月灣南空所思故人不在明月在誰見孤舟來去時","collection":"","collectiondesc":"","poemindex":55},{"author":"劉長卿","charstyle":"近體詩","id":60587,"chapter":"卷三十四","chapternum":34,"title":"新年作","titledesc":"","content":"鄉心新嵗切天畔獨澘然老至居人下春歸在客先嶺猿同旦暮江桞共風煙巳似長沙傅從今又幾年","collection":"","collectiondesc":"","poemindex":56},{"author":"劉長卿","charstyle":"近體詩","id":60588,"chapter":"卷三十四","chapternum":34,"title":"碧澗别野喜皇甫侍御相訪","titledesc":"","content":"荒村帶晩照落葉亂紛紛古路無行客空山獨見君野橋經雨斷澗水向田分不為憐同病何人到白雲","collection":"","collectiondesc":"","poemindex":57},{"author":"劉長卿","charstyle":"近體詩","id":60589,"chapter":"卷三十四","chapternum":34,"title":"秋夜雨中諸公過靈光寺所居","titledesc":"","content":"晤語青蓮舍重門閉夕隂向人寒燭靜帶雨夜鐘深流水從他事孤雲任此心不能捐斗粟終日愧瑶琴","collection":"","collectiondesc":"","poemindex":58},{"author":"劉長卿","charstyle":"近體詩","id":60590,"chapter":"卷三十四","chapternum":34,"title":"揚州雨中張十宅觀妓〈一作張謂詩〉","titledesc":"","content":"夜色帶春煙燈花拂更燃殘妝添石黛艶舞落金鈿掩笑頻欹扇迎歌乍動絃不知巫峽雨何事海西邊","collection":"","collectiondesc":"","poemindex":59},{"author":"劉長卿","charstyle":"近體詩","id":60591,"chapter":"卷三十四","chapternum":34,"title":"過前安宜張明府郊居","titledesc":"","content":"寂寥東郭外白首一先生解印孤琴在移家五栁成夕陽臨水釣春雨向田耕終日空林下何人識此情","collection":"","collectiondesc":"","poemindex":60},{"author":"劉長卿","charstyle":"近體詩","id":60592,"chapter":"卷三十四","chapternum":34,"title":"過横山顧山人草堂","titledesc":"","content":"秖見山相揜誰言路尚通人來千嶂外犬吠百花中細草香飄雨垂楊閒弄風却尋樵徑去惆悵緑溪東","collection":"","collectiondesc":"","poemindex":61},{"author":"劉長卿","charstyle":"近體詩","id":60593,"chapter":"卷三十四","chapternum":34,"title":"過湖南羊處士别業","titledesc":"","content":"杜門成白首湖上寄生涯秋草無三徑寒塘獨一家鳥歸村落盡水向縣城斜自有東籬菊年年解作花","collection":"","collectiondesc":"","poemindex":62},{"author":"劉長卿","charstyle":"近體詩","id":60594,"chapter":"卷三十四","chapternum":34,"title":"過鸚鵡州王處士别業","titledesc":"","content":"白首此為漁青山對結廬問人尋野笋留客饋家蔬古栁依沙發春苗帶雨鋤共憐芳杜色終日伴閒居","collection":"","collectiondesc":"","poemindex":63},{"author":"劉長卿","charstyle":"近體詩","id":60595,"chapter":"卷三十四","chapternum":34,"title":"過鄔三湖上書齋","titledesc":"","content":"何事東南客忘機一釣竿酒香開甕老湖色對門寒向郭青山送臨池白鳥看見君能浪跡予亦厭微官","collection":"","collectiondesc":"","poemindex":64},{"author":"劉長卿","charstyle":"近體詩","id":60596,"chapter":"卷三十四","chapternum":34,"title":"尋南溪常道人隱居","titledesc":"","content":"一路經行處莓苔見履痕白雲依靜渚春草閉閒門過雨看松色隨山到水源溪花與禪意相對亦忘言","collection":"","collectiondesc":"","poemindex":65},{"author":"劉長卿","charstyle":"近體詩","id":60597,"chapter":"卷三十四","chapternum":34,"title":"餘干旅舍","titledesc":"","content":"揺落暮天迥青楓霜葉稀孤城向水閉獨鳥背人飛渡口月初上隣家漁未歸鄉心正欲絶何處搗寒衣","collection":"","collectiondesc":"","poemindex":66},{"author":"劉長卿","charstyle":"近體詩","id":60598,"chapter":"卷三十四","chapternum":34,"title":"松江獨宿","titledesc":"","content":"洞庭初下葉孤客不勝愁明月天涯夜青山江上秋一官成白首萬里寄滄洲久被浮名繫能無愧海鷗","collection":"","collectiondesc":"","poemindex":67},{"author":"劉長卿","charstyle":"近體詩","id":60599,"chapter":"卷三十四","chapternum":34,"title":"湘妃廟","titledesc":"","content":"荒祠古木暗寂寂此江濆未作湘南雨知為何處雲苔痕斷珠履草色帶羅裙莫唱迎仙曲空山不可聞","collection":"","collectiondesc":"","poemindex":68},{"author":"劉長卿","charstyle":"近體詩","id":60600,"chapter":"卷三十四","chapternum":34,"title":"秋杪江亭有作","titledesc":"","content":"寂寞江亭下江楓秋氣斑世情何處澹湘水向人閒寒渚一孤雁夕陽千萬山扁舟將落葉此去未知還","collection":"","collectiondesc":"","poemindex":69},{"author":"劉長卿","charstyle":"近體詩","id":60601,"chapter":"卷三十四","chapternum":34,"title":"秋日登呉公臺上寺逺眺","titledesc":"","content":"古臺揺落後秋入望鄉心野寺來人少雲峯隔水深夕陽依舊壘寒磬滿空林惆悵南朝事長江獨至今","collection":"","collectiondesc":"","poemindex":70},{"author":"劉長卿","charstyle":"近體詩","id":60602,"chapter":"卷三十四","chapternum":34,"title":"經漂母墓","titledesc":"","content":"昔賢懐一飯兹事巳千秋古墓樵人識前朝楚水流渚蘋行客薦山木杜鵑愁春草茫茫緑王孫舊此遊","collection":"","collectiondesc":"","poemindex":71},{"author":"劉長卿","charstyle":"近體詩","id":60603,"chapter":"卷三十四","chapternum":34,"title":"穆陵闗北逢人歸漁陽","titledesc":"","content":"逢君穆陵路匹馬向桑乾楚國蒼山古幽州白日寒城池百戰後耆舊幾家殘處處蓬蒿遍行人掩淚看","collection":"","collectiondesc":"","poemindex":72},{"author":"劉長卿","charstyle":"近體詩","id":60604,"chapter":"卷三十四","chapternum":34,"title":"對酒寄嚴維","titledesc":"","content":"陋巷喜陽和衰顔對酒歌嬾從華髪亂閒任白雲多郡簡容垂釣家貧學弄梭門前七里瀨蚤晩子陵過","collection":"","collectiondesc":"","poemindex":73},{"author":"劉長卿","charstyle":"近體詩","id":60605,"chapter":"卷三十四","chapternum":34,"title":"廵至岳陽却歸鄂州使院留别鄭洵侍御侍御謫居此州","titledesc":"","content":"何事長沙謫相逢楚水秋暮帆歸夏口寒雨對巴丘帝子椒漿奠騷人木葉愁誰憐萬里外離别洞庭頭","collection":"","collectiondesc":"","poemindex":74},{"author":"劉長卿","charstyle":"近體詩","id":60606,"chapter":"卷三十四","chapternum":34,"title":"雨中過員稷巴陵山居贈别","titledesc":"","content":"憐君洞庭上白髪向人垂積雨悲幽獨長江對别離牛羊歸故道鳥雀聚寒枝明發遥相望雲山不可知","collection":"","collectiondesc":"","poemindex":75},{"author":"劉長卿","charstyle":"近體詩","id":60607,"chapter":"卷三十四","chapternum":34,"title":"送李補闕之上都","titledesc":"","content":"獨歸西掖去難接後塵遊向日三千里朝天十二樓路看新栁夕家對舊山秋惆悵離心逺滄江空自流","collection":"","collectiondesc":"","poemindex":76},{"author":"劉長卿","charstyle":"近體詩","id":60608,"chapter":"卷三十四","chapternum":34,"title":"送王端公入奏赴上都","titledesc":"","content":"舊國無家訪臨岐亦羡歸途經百戰後客過二陵稀秋草通征騎寒城背落暉行當䝉顧問呉楚嵗頻饑","collection":"","collectiondesc":"","poemindex":77},{"author":"劉長卿","charstyle":"近體詩","id":60609,"chapter":"卷三十四","chapternum":34,"title":"送南特進赴歸行營","titledesc":"","content":"聞道軍書至揚鞭不問家朔雲連白草漢月對黄沙汗馬河源飲燒𦍑隴坻遮翩翩新結束去逐李輕車","collection":"","collectiondesc":"","poemindex":78},{"author":"劉長卿","charstyle":"近體詩","id":60610,"chapter":"卷三十四","chapternum":34,"title":"送侯侍御赴黔中充判官","titledesc":"","content":"不識黔中路今看遣使臣猿啼萬里客鳥似五湖人地逺官無法山深俗豈淳須令荒徼外亦解懼埋輪","collection":"","collectiondesc":"","poemindex":79},{"author":"劉長卿","charstyle":"近體詩","id":60611,"chapter":"卷三十四","chapternum":34,"title":"送崔昇歸上都","titledesc":"","content":"舊寺尋遺緒歸心逐去塵早鶯何處客古木幾家人白髪經多難滄洲欲暮春臨期數行淚為爾一沾巾","collection":"","collectiondesc":"","poemindex":80},{"author":"劉長卿","charstyle":"近體詩","id":60612,"chapter":"卷三十四","chapternum":34,"title":"送李二十四移家之江州","titledesc":"","content":"煙塵猶滿目岐路易沾衣遷客多南渡征鴻自北飛九江春草緑千里暮潮歸别後誰相訪全家隱釣磯","collection":"","collectiondesc":"","poemindex":81},{"author":"劉長卿","charstyle":"近體詩","id":60613,"chapter":"卷三十四","chapternum":34,"title":"送睦州孫沅却歸句章新營所居","titledesc":"","content":"故里歸成客新家去未安詩書滿蝸舍征税及漁竿火種山田薄星居海島寒憐君不得已歩歩别離難","collection":"","collectiondesc":"","poemindex":82},{"author":"劉長卿","charstyle":"近體詩","id":60614,"chapter":"卷三十四","chapternum":34,"title":"送張扈司直歸越中","titledesc":"","content":"時危身赴難事往任浮沈萬里三江客孤城百戰心春風呉草緑古木剡山深明日滄洲路歸雲不可尋","collection":"","collectiondesc":"","poemindex":83},{"author":"劉長卿","charstyle":"近體詩","id":60615,"chapter":"卷三十四","chapternum":34,"title":"送李中丞之襄州","titledesc":"","content":"流落征南將曽驅十萬師罷歸無舊業老去戀明時獨立三朝盛輕生一劍知茫茫江漢上日暮欲何之","collection":"","collectiondesc":"","poemindex":84},{"author":"劉長卿","charstyle":"近體詩","id":60616,"chapter":"卷三十四","chapternum":34,"title":"負謫後登干越亭作","titledesc":"","content":"天南愁望絶亭上栁條新落日獨歸鳥孤舟何處人生涯投嶺嶠世業陷邊塵杳杳鍾陵暮悠悠鄱水春秦臺悲白首楚澤怨青蘋草色迷征路鶯聲傍逐臣獨醒空取笑直道不容身得罪風霜苦全生天地仁青山數行淚滄海一窮鱗牢落機心盡唯憐鷗鳥親","collection":"","collectiondesc":"","poemindex":85},{"author":"劉長卿","charstyle":"近體詩","id":60617,"chapter":"卷三十四","chapternum":34,"title":"自道林寺西入石路至麓山寺過法崇師故居","titledesc":"","content":"山僧候谷口石路拂莓苔深入泉源去遥從樹杪回香隨青靄散鐘過白雲來野雪空齋掩山風古殿開桂寒知自發松老問誰栽惆悵湘江水何人更渡杯","collection":"","collectiondesc":"","poemindex":86},{"author":"劉長卿","charstyle":"近體詩","id":60618,"chapter":"卷三十四","chapternum":34,"title":"酬李使君見贈","titledesc":"","content":"滿鏡悲華髪空山寄此身白雲家自有黄卷業長貧嬾任垂竿老狂因釀黍春桃花迷聖代桂樹狎幽人幢蓋方臨郡柴荆忝作隣但愁千騎至石路却生塵","collection":"","collectiondesc":"","poemindex":87},{"author":"劉長卿","charstyle":"近體詩","id":60619,"chapter":"卷三十四","chapternum":34,"title":"行營酬吕侍御時尚書問罪襄陽軍次漢東境上侍御以州隣冦賊復有水火迫於征税詩以見諭","titledesc":"","content":"不敢淮南卧來趨漢將營受辭瞻左鉞扶疾拜前旌井税鶉衣樂壺漿鶴髪迎水歸餘斷岸烽至掩孤城晩日歸千騎秋風合五兵孔璋才素徤早晩檄書成","collection":"","collectiondesc":"","poemindex":88},{"author":"劉長卿","charstyle":"近體詩","id":60620,"chapter":"卷三十四","chapternum":34,"title":"奉陪鄭中丞自宣州解印與諸姪宴餘干後溪","titledesc":"","content":"跡逺親魚鳥功成厭鼓鼙林中阮氏集池上謝公題户牖垂藤合藩籬插槿齊夕陽山向背春草水東西看竹誰家好尋花幾路迷何勞問秦漢更入武陵溪","collection":"","collectiondesc":"","poemindex":89},{"author":"劉長卿","charstyle":"近體詩","id":60621,"chapter":"卷三十四","chapternum":34,"title":"題獨孤使君湖上林亭","titledesc":"","content":"出樹倚朱䦨吹鐃引上官老農持鍤拜時稼捲簾看水對登龍淨山當建隼寒夕陽湖草動秋色渚田寛渤海人無事荆州客獨安謝公何足比來往石門難","collection":"","collectiondesc":"","poemindex":90},{"author":"劉長卿","charstyle":"近體詩","id":60622,"chapter":"卷三十四","chapternum":34,"title":"題大理黄主簿湖上髙齋","titledesc":"","content":"閉門湖水畔自與白鷗親竟日窗中岫終年林下人俗輕儒服𡚁家厭法官貧多雨茅簷夜空洲草徑春桃源君莫愛且作漢朝臣","collection":"","collectiondesc":"","poemindex":91},{"author":"劉長卿","charstyle":"近體詩","id":60623,"chapter":"卷三十四","chapternum":34,"title":"留題李明府霅溪水堂","titledesc":"","content":"寥寥此堂上幽意復誰論落日無王事青山在縣門雲峯向髙枕漁釣入前軒晩竹疎簾影春苔雙屐痕荷香隨坐卧湖色映晨昏虚牖閒生白鳴琴靜對言暮禽飛上下春水帶清渾逺岸誰家栁孤煙何處村庸材謫瘴癘離思過湘沅從此扁舟去誰堪江浦猿","collection":"","collectiondesc":"","poemindex":92},{"author":"劉長卿","charstyle":"近體詩","id":60624,"chapter":"卷三十四","chapternum":34,"title":"初貶巴南至謫居投李嘉祐江亭","titledesc":"","content":"巴徼南行逺長江萬里隨不才甘謫去流水亦何之地逺明君棄天髙酷吏欺青山獨往路芳草未歸時流落還相見悲歡話所思猜讒傷薏苡愁暮向江蘺淚盡看長劍心閒倚釣絲水雲初起重暮鳥逺來遲稚子能呉語新文怨楚辭憐君不得意客鬢老南枝","collection":"","collectiondesc":"","poemindex":93},{"author":"劉長卿","charstyle":"近體詩","id":60625,"chapter":"卷三十四","chapternum":34,"title":"送荀八過山隂舊縣兼寄剡中諸官","titledesc":"","content":"訪舊山隂縣扁舟到海涯故林嗟滿嵗春草憶佳期晩景千峯亂晴江一鳥遲桂香留客處楓暗泊舟時舊石曹娥篆空山夏禹祠剡溪多隱吏君去道相思","collection":"","collectiondesc":"","poemindex":94},{"author":"劉長卿","charstyle":"近體詩","id":60626,"chapter":"卷三十四","chapternum":34,"title":"送鄭十二還廬山别業","titledesc":"","content":"潯陽數畆宅歸卧掩柴闗谷口何人待門前秋草閒忘機賣藥罷無語杖藜還舊笋成寒竹空齋向暮山水流經舍下雲去到人間桂樹花應發因行寄一攀","collection":"","collectiondesc":"","poemindex":95},{"author":"劉長卿","charstyle":"近體詩","id":60627,"chapter":"卷三十四","chapternum":34,"title":"同郭參謀題崔令公庭竹","titledesc":"","content":"不學媚清瀾能依上將壇朦朧低冕過青翠卷簾看得地移根逺經霜抱節難開花成鳯實嫩筍長漁竿藹藹軍容靜蕭蕭郡宇寛細音和角暮疎影上門寒阮巷何人在梁園幾處殘空餘軒屏側嵗晩對任安","collection":"","collectiondesc":"","poemindex":96},{"author":"劉長卿","charstyle":"近體詩","id":60628,"chapter":"卷三十四","chapternum":34,"title":"苕溪酬梁耿别後見寄","titledesc":"","content":"晴川落日初低惆悵孤舟解擕鳥向平蕪逺近人隨流水東西白雲千里萬里明月前溪後溪獨恨長沙謫去江潭春草萋萋","collection":"","collectiondesc":"","poemindex":97},{"author":"劉長卿","charstyle":"近體詩","id":60629,"chapter":"卷三十四","chapternum":34,"title":"上陽宫望幸","titledesc":"","content":"玉輦西廵久未還春光猶入上陽間萬木長承新雨露千門空對舊河山深花寂寂宫城閉細草青青御路閒獨見彩雲飛不盡只應來去候龍顔","collection":"","collectiondesc":"","poemindex":98},{"author":"劉長卿","charstyle":"近體詩","id":60630,"chapter":"卷三十四","chapternum":34,"title":"賦得閨人邊思〈一作皇甫冉詩〉","titledesc":"","content":"鶯啼燕語報新年馬邑龍沙路幾千家住秦城臨漢苑心隨明月到胡天機中錦字論長恨樓上花枝笑獨眠為問元戎竇車騎何時返斾勒燕然","collection":"","collectiondesc":"","poemindex":99},{"author":"劉長卿","charstyle":"近體詩","id":60631,"chapter":"卷三十四","chapternum":34,"title":"北歸入至德界偶逢洛陽隣家李光宰","titledesc":"","content":"生涯心事已蹉跎舊路依然此重過近北始知黄葉落向南空見白雲多炎州日日人將老寒渚年年水自波華髪相逢俱若是故園秋草復如何","collection":"","collectiondesc":"","poemindex":100},{"author":"劉長卿","charstyle":"近體詩","id":60632,"chapter":"卷三十四","chapternum":34,"title":"登餘千古縣城","titledesc":"","content":"孤城上與白雲齊萬古荒涼楚水西官舍已空秋草緑女牆猶在夜烏啼平江渺渺行人度落日亭亭向客低沙鳥不知陵谷變朝來暮去弋陽溪","collection":"","collectiondesc":"","poemindex":101},{"author":"劉長卿","charstyle":"近體詩","id":60633,"chapter":"卷三十四","chapternum":34,"title":"將赴嶺外留題蕭寺逺公院〈寺即梁朝蕭内史創〉","titledesc":"","content":"竹房遥閉上方幽苔徑蒼蒼訪昔遊内史舊山空日暮南朝古木向人秋天香月色同僧室葉落猿啼傍客舟此去播遷明主意白雲何事欲相留","collection":"","collectiondesc":"","poemindex":102},{"author":"劉長卿","charstyle":"近體詩","id":60634,"chapter":"卷三十四","chapternum":34,"title":"長沙過賈誼宅","titledesc":"","content":"三年謫宦此棲遲萬古惟留楚客悲秋草獨尋人去後寒林空見日斜時漢文有道恩猶薄湘水無情吊豈知寂寂江山揺落處憐君何事到天涯","collection":"","collectiondesc":"","poemindex":103},{"author":"劉長卿","charstyle":"近體詩","id":60635,"chapter":"卷三十四","chapternum":34,"title":"上已日越中與鮑侍郎泛舟耶溪","titledesc":"","content":"蘭橈縵轉傍汀沙應接雲峯到若耶舊浦滿來移渡口垂楊深處有人家永和春色千年在曲水鄉心萬里賖君見漁船時借問前洲幾路入桃花","collection":"","collectiondesc":"","poemindex":104},{"author":"劉長卿","charstyle":"近體詩","id":60636,"chapter":"卷三十四","chapternum":34,"title":"三日李明府後亭泛舟〈一作皇甫冉詩〉","titledesc":"","content":"江南風景復如何聞道新亭更欲過處處紉蘭春浦緑萋萋藉草逺山多壺觴須就陶彭澤時俗猶傳晉永和更待持橈徐轉去微風落日水増波","collection":"","collectiondesc":"","poemindex":105},{"author":"劉長卿","charstyle":"近體詩","id":60637,"chapter":"卷三十四","chapternum":34,"title":"獻淮寧軍節度李相公","titledesc":"","content":"建牙吹角不聞喧三十登壇衆所尊家散萬金酬士死身留一劍荅君恩漁陽老將多迴席魯國諸生半在門白馬翩翩春草緑邵陵西去獵平原","collection":"","collectiondesc":"","poemindex":106},{"author":"劉長卿","charstyle":"近體詩","id":60638,"chapter":"卷三十四","chapternum":34,"title":"觀校獵上淮西相公","titledesc":"","content":"龍驤校獵邵陵東野火初燒楚澤空師事黄公千載後身騎白馬萬人中笳隨晩吹吟邊草箭沒寒雲落塞鴻三十擁旄誰不羡周郎少小立竒功","collection":"","collectiondesc":"","poemindex":107},{"author":"劉長卿","charstyle":"近體詩","id":60639,"chapter":"卷三十四","chapternum":34,"title":"漢陽獻李相公","titledesc":"","content":"退身髙卧楚城幽獨掩閒門漢水頭春草雨中行徑沒暮山江上捲簾愁幾人猶憶孫弘閤百口同乗范蠡舟早晩却還丞相印十年空被白雲留","collection":"","collectiondesc":"","poemindex":108},{"author":"劉長卿","charstyle":"近體詩","id":60640,"chapter":"卷三十四","chapternum":34,"title":"酬屈突陜","titledesc":"","content":"落葉紛紛滿四隣蕭條環堵絶風塵鄉看秋色歸無路家對寒江病且貧藜杖嬾迎征騎客菊花能醉去官人憐君計畫誰知者但見蓬蒿空沒身","collection":"","collectiondesc":"","poemindex":109},{"author":"劉長卿","charstyle":"近體詩","id":60641,"chapter":"卷三十四","chapternum":34,"title":"自夏口至鸚鵡洲夕望岳陽寄元中丞","titledesc":"","content":"江洲無浪復無煙楚客相思益渺然漢口夕陽斜渡鳥洞庭秋水逺連天孤城背嶺寒吹角獨戍臨江夜泊船賈誼上書憂漢室長沙謫去古今憐","collection":"","collectiondesc":"","poemindex":110},{"author":"劉長卿","charstyle":"近體詩","id":60642,"chapter":"卷三十四","chapternum":34,"title":"使次安陸寄友人","titledesc":"","content":"新年草色逺萋萋久客將歸問路蹊暮雨不知溳口處春風只到穆陵西孤城盡日空花落三户無人自鳥啼君在江南相憶否門前五栁幾枝低","collection":"","collectiondesc":"","poemindex":111},{"author":"劉長卿","charstyle":"近體詩","id":60643,"chapter":"卷三十四","chapternum":34,"title":"别嚴士元","titledesc":"","content":"春風倚棹闔閭城水國春寒隂復晴細雨濕衣看不見閒花落地聽無聲日斜江上孤帆影草緑湖南萬里情東道若逢相識問青袍今已誤儒生","collection":"","collectiondesc":"","poemindex":112},{"author":"劉長卿","charstyle":"近體詩","id":60644,"chapter":"卷三十四","chapternum":34,"title":"江州重别薛六栁八二員外","titledesc":"","content":"生涯豈料承優詔世事空知學醉歌江上月明秋雁過淮南木落楚山多寄身且喜滄洲近顧影無如白髪何今日龍鍾人共棄媿君猶遣慎風波","collection":"","collectiondesc":"","poemindex":113},{"author":"劉長卿","charstyle":"近體詩","id":60645,"chapter":"卷三十四","chapternum":34,"title":"餞王相公出牧括州","titledesc":"","content":"縉雲詎比長沙逺出牧猶承明主恩城對寒山開畫㦸路飛秋葉轉朱轓江潮淼淼連天望旌斾悠悠上嶺翻蕭索庭槐空閉閤舊人誰到翟公門","collection":"","collectiondesc":"","poemindex":114},{"author":"劉長卿","charstyle":"近體詩","id":60646,"chapter":"卷三十四","chapternum":34,"title":"送栁使君赴袁州","titledesc":"","content":"宜陽出守新恩至京口因家始願違五栁閉門髙士去三苗按節逺人歸月明江路聞猿斷花暗山城見吏稀唯有郡齋窗裏岫朝朝空對謝玄暉","collection":"","collectiondesc":"","poemindex":115},{"author":"劉長卿","charstyle":"近體詩","id":60647,"chapter":"卷三十四","chapternum":34,"title":"送耿拾遺歸上都","titledesc":"","content":"若為天畔獨歸秦對水看山欲暮春窮海别離無限路隔河征戰幾歸人長安萬里傳雙淚建德千峯寄一身想到郵亭愁駐馬不堪西望見風塵","collection":"","collectiondesc":"","poemindex":116},{"author":"劉長卿","charstyle":"近體詩","id":60648,"chapter":"卷三十四","chapternum":34,"title":"送馬秀才落第歸江南","titledesc":"","content":"南客懐歸鄉夢頻東門悵别栁條新慇懃斗酒城隂暮蕩漾孤舟楚水春湘竹舊斑思帝子江蘺初緑怨騷人憐君此去未得意陌上愁看淚滿巾","collection":"","collectiondesc":"","poemindex":117},{"author":"劉長卿","charstyle":"近體詩","id":60649,"chapter":"卷三十四","chapternum":34,"title":"送常十九歸嵩少故林","titledesc":"","content":"迢迢此恨杳無涯楚澤嵩丘千星賖岐路别時驚一葉雲林歸處憶三花秋天蒼翠寒飛雁古堞蕭條晩噪雅他日山中逢勝事桃源洞裏幾人家","collection":"","collectiondesc":"","poemindex":118},{"author":"劉長卿","charstyle":"近體詩","id":60650,"chapter":"卷三十四","chapternum":34,"title":"送李録事兄歸襄鄧","titledesc":"","content":"十年多難與君同幾處移家逐轉蓬白首相逢征戰後青春已過亂離中行人杳杳看西月歸馬蕭蕭向北風漢水楚雲千萬里天涯此别恨無窮","collection":"","collectiondesc":"","poemindex":119},{"author":"劉長卿","charstyle":"近體詩","id":60651,"chapter":"卷三十四","chapternum":34,"title":"青溪口送人歸岳州","titledesc":"","content":"洞庭何處雁南飛江菼蒼蒼客去稀帆帶夕陽千里沒天連秋水一人歸黄花裛露開沙岸白鳥啣魚上釣磯岐路相逢無可贈老年空有淚沾衣","collection":"","collectiondesc":"","poemindex":120},{"author":"劉長卿","charstyle":"近體詩","id":60652,"chapter":"卷三十四","chapternum":34,"title":"送子壻崔貢甫歸長城","titledesc":"","content":"送君巵酒不成懽幼女辭家事伯鸞桃葉宜人誠可詠栁花如雪若為看心憐稚齒鳴環去身愧衰顔對玉難惆悵暮帆何處落青山無限水漫漫","collection":"","collectiondesc":"","poemindex":121},{"author":"劉長卿","charstyle":"近體詩","id":60653,"chapter":"卷三十四","chapternum":34,"title":"送惠法師遊天台因懐智大師故居","titledesc":"","content":"翠屏瀑水知何在鳥道猿啼過幾重落日獨揺金䇿去深山誰向石橋逢定攀巖下叢生桂欲買雲中若箇峯憶想東林禪誦處寂寥唯聽舊時鐘","collection":"","collectiondesc":"","poemindex":122},{"author":"劉長卿","charstyle":"近體詩","id":60654,"chapter":"卷三十四","chapternum":34,"title":"送靈澈上人還越中","titledesc":"","content":"禪客無心杖錫還沃洲深處草堂閒身隨敝屨經殘雪手綻寒衣入舊山獨向青溪依樹下空留白日在人閒那堪别後長相憶雲木蒼蒼但閉闗","collection":"","collectiondesc":"","poemindex":123},{"author":"劉長卿","charstyle":"近體詩","id":60655,"chapter":"卷三十四","chapternum":34,"title":"戲題贈二小男","titledesc":"","content":"異鄉流落頻生子幾許悲歡併在身欲並老容羞白髪毎看兒戲憶青春未知門户誰堪主且免琴書别與人何幸暮年方有後舉家相對却沾巾","collection":"","collectiondesc":"","poemindex":124},{"author":"劉長卿","charstyle":"近體詩","id":60656,"chapter":"卷三十四","chapternum":34,"title":"題靈祐和尚故居","titledesc":"","content":"歎逝翻悲有此身禪房寂寞見流塵六時行徑空秋草幾日浮生哭故人風竹自吟遥入磬雨花隨淚共沾巾殘經窗下依然在憶得山中問許詢","collection":"","collectiondesc":"","poemindex":125},{"author":"劉長卿","charstyle":"近體詩","id":60657,"chapter":"卷三十四","chapternum":34,"title":"平畨曲","titledesc":"","content":"渺渺戍煙孤茫茫塞草枯隴頭那用閉萬里不防胡","collection":"","collectiondesc":"","poemindex":126},{"author":"劉長卿","charstyle":"近體詩","id":60658,"chapter":"卷三十四","chapternum":34,"title":"平畨曲","titledesc":"","content":"絶漠大軍還平沙獨戍閒空留一片石萬古在燕山","collection":"","collectiondesc":"","poemindex":127},{"author":"劉長卿","charstyle":"近體詩","id":60659,"chapter":"卷三十四","chapternum":34,"title":"正朝覽鏡作","titledesc":"","content":"惟悴逢新嵗茅扉見舊春朝來明鏡裏不認白頭人","collection":"","collectiondesc":"","poemindex":128},{"author":"劉長卿","charstyle":"近體詩","id":60660,"chapter":"卷三十四","chapternum":34,"title":"尋張逸人山居","titledesc":"","content":"危石纔通鳥道空山更有人家桃源定在深處澗水浮來落花","collection":"","collectiondesc":"","poemindex":129},{"author":"劉長卿","charstyle":"近體詩","id":60661,"chapter":"卷三十四","chapternum":34,"title":"昭陽曲","titledesc":"","content":"昨夜承恩宿未央羅衣猶帶御爐香芙蓉帳小雲屏暗楊栁風多水殿涼","collection":"","collectiondesc":"","poemindex":130},{"author":"劉長卿","charstyle":"近體詩","id":60662,"chapter":"卷三十四","chapternum":34,"title":"過鄭山人所居","titledesc":"","content":"寂寂孤鶯啼杏園寥寥一犬吠桃源落花芳草無尋處萬壑千峯獨閉門","collection":"","collectiondesc":"","poemindex":131},{"author":"劉長卿","charstyle":"近體詩","id":60663,"chapter":"卷三十四","chapternum":34,"title":"聞奉迎皇太后使沈判官至因有此作","titledesc":"","content":"長樂宫人掃落花君王正候五雲車萬方臣妾同瞻望疑在曽城阿母家","collection":"","collectiondesc":"","poemindex":132},{"author":"劉長卿","charstyle":"近體詩","id":60664,"chapter":"卷三十四","chapternum":34,"title":"贈崔九載華","titledesc":"","content":"憐君一見一悲歌嵗嵗無如老去何白屋漸看秋草沒青雲莫道故人多","collection":"","collectiondesc":"","poemindex":133},{"author":"劉長卿","charstyle":"近體詩","id":60665,"chapter":"卷三十四","chapternum":34,"title":"贈秦系","titledesc":"","content":"向風長嘯戴紗巾野鶴由來不可親明日東歸變名姓五湖煙水覔何人","collection":"","collectiondesc":"","poemindex":134},{"author":"劉長卿","charstyle":"近體詩","id":60666,"chapter":"卷三十四","chapternum":34,"title":"酬李穆見寄","titledesc":"","content":"孤舟相訪至天涯萬轉雲山路更賖欲掃柴門迎逺客青苔黄葉滿貧家","collection":"","collectiondesc":"","poemindex":135},{"author":"劉長卿","charstyle":"近體詩","id":60667,"chapter":"卷三十四","chapternum":34,"title":"送李判官之潤州行營","titledesc":"","content":"萬里辭家事鼓鼙金陵驛路楚雲西江春不肯留行客草色青青送馬蹄","collection":"","collectiondesc":"","poemindex":136},{"author":"劉長卿","charstyle":"近體詩","id":60668,"chapter":"卷三十四","chapternum":34,"title":"重送裴郎中貶吉州","titledesc":"","content":"猿啼客散暮江頭人自傷心水自流同作逐臣君更逺青山萬里一孤舟","collection":"","collectiondesc":"","poemindex":137},{"author":"劉長卿","charstyle":"近體詩","id":60669,"chapter":"卷三十四","chapternum":34,"title":"家園𤓰熟是故蕭相公所遺𤓰種悽然感舊因賦此詩","titledesc":"","content":"事去人亡跡自留黄花緑蔕不勝愁誰能更向青門外秋草茫茫覔故侯","collection":"","collectiondesc":"","poemindex":138}]