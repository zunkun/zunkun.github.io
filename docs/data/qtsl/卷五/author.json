{
	"陳子昻": {
		"author": "陳子昻",
		"authordesc": "子昻字伯玉射洪人家世豪富子昻獨苦節讀書金華山善屬文舉進士拜麟臺正字轉右拾遺數上疏陳事詞皆典美武攸宜統軍北討契丹以子昻為管記聖厯初解官歸為縣令段簡因事收繫憂憤卒子昻褊躁無威儀然文詞宏麗當時重之紀事云子昻與趙貞固盧藏用杜審言宋之問畢隆澤郭襲徽司馬承禎釋懐一陸餘慶號方外十友\n盧黄門云陳拾遺横制頹波天下質文翕然一變獨異記云子昻初入京不為人知有賣胡琴者價百萬子昻突出謂左右曰輦千緡市之衆驚問答曰余善此樂皆曰可得聞乎曰明日可集宣陽里如期皆往則酒肴畢具捧琴語曰蜀人陳子昻有文百軸不為人知此樂賤工之役豈宜留心舉而碎之以其文百軸徧贈㑹者一日之内聲華溢都朱晦庵曰予讀陳子昻感遇詩愛其詞㫖幽邃音節豪宕非當世詞人所及如丹砂空青金膏水碧雖近乏世用而實物外難得自然之奇寶然亦恨其不精於理而自託於仙佛之間以為高也劉後村曰唐初王楊沈宋擅名然不脫齊梁之體獨陳拾遺首倡高雅冲澹之音一掃六代之纖弱超於黄初建安矣太白韋柳繼出皆自子昻發之及觀感遇詩數篇皆蟬脫翰墨畦逕讀之使人有眼空四海神遊八極之興也\n僧皎然云子昻感遇三十首出自阮公詠懷詠懷之作難以為儔\n高棅云唐興文章承陳隋之弊子昻始變雅正夐然獨立超邁時髦初為感遇詩王適見之曰是必為海内文宗噫公之高才倜儻樂交好施學不為儒務求真適文不按古佇興而成觀其音響冲和詞㫖幽邃渾渾然有平大之意若公輸氏當巧而不用者也故能掩王盧之靡韻抑沈宋之新聲繼往開來中流砥柱上遏貞觀之微波下决開元之正𣲖嗚呼盛哉"
	},
	"杜審言": {
		"author": "杜審言",
		"authordesc": "審言字必簡襄陽人舉進士為隰城尉雅善五言詩工書翰恃才謇傲為世所嫉嘗謂人曰吾文章合得屈宋作衙官吾書跡合得王羲之北面則天召見累遷膳部貟外郎神龍初坐通張易之兄弟流峯州入為修文館學士卒與李嶠崔融蘇味道為文學四友\n紀事云審言初貶吉州司户與同僚不叶司馬周季重司户郭若訥誣以罪繫獄審言子并年十三因季重酒酣懐刃刺之季重臨死曰吾不識審言有孝子若訥誤我亦焉避害審言因此免官還東都則天召將用之問曰卿喜否審言舞蹈謝恩因作歡喜詩授著作郎神龍初坐通張易之流峯州入為修文館學士卒將死謂宋之問武平一曰吾在久壓公等今且死因大慰但恨不見替人云李嶠等請加命時武平一為表云審言譽鬰中朝文高前列是以升榮粉署擢秀蘭臺往以微瑕久從逺謫陛下膺圖玉扆下制金門收賈誼於長沙返蔡邕於左挍審言獲登文館預奉屬車未獻長卿之辭遽啓元瑜之悼臣等積薪增愧焚芝盈感伏乞恩加朱紱寵及幽泉假飭終之儀舉哀榮之典庶弊帷莫棄墜履無遺乃贈著作郎制曰漢覃恩祐方慶於同時漳浦沉痾忽歸於厚夜蒿里修文之地永閟音徽蓬山著作之曹宜加寵數"
	}
}