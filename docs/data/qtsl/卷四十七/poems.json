[{"author":"韓愈","charstyle":"古體詩","content":"周詩三百篇，雅麗理訓誥。\n曾經聖人手，議論安敢到。\n五言出漢時，蘓李首更號。\n東都漸瀰漫，𣲖别百川導。\n建安能者七，卓犖變風操。\n逶迤抵晉宋，氣象日凋耗。\n中間數鮑謝，比近最清奥。\n齊梁及陳隋，衆作等蟬噪。\n搜春摘花卉，沿襲傷剽盜。\n國朝盛文章，子昻始髙蹈。\n勃興得李杜，萬類困陵暴。\n後來相繼生，亦各臻閫奥。\n有窮者孟郊，受材實雄驁。\n㝠觀洞古今，象外逐幽好。\n横空盤硬語，妥帖力排奡。\n敷柔肆紆餘，奮猛卷海潦。\n榮華肖天秀，㨗疾逾響報。\n行身踐規矩，甘辱恥媚竈。\n孟軻分邪正，眸子看瞭眊。\n杳然粹而清，可以鎮浮躁。\n酸寒溧陽尉，五十幾何耄。\n孜孜營甘辛，辛苦乆所冒。\n俗流知者誰，指注競嘲慠。\n聖皇索遺逸，髦士日登造。\n廟堂有賢相，愛遇均覆燾。\n况承歸與張，二公迭嗟悼。\n青㝠送吹嘘，強箭射魯縞。\n胡為乆無成，使以歸期吿。\n霜風破佳菊，嘉節迫吹帽。\n念將决焉去，感物増戀嫪。\n彼㣲水中荇，尚煩左右芼。\n魯侯國至小，廟鼎猶納郜。\n幸當擇珉玉，寧有棄珪瑁。\n悠悠我之思，擾擾風中纛〈音道〉。\n上言愧無路，日夜惟心禱。\n鶴翎不天生，變化在啄菢。\n通波非難圖，尺地易可漕。\n善善不汲汲，後時徒悔懊。\n救死具八珍，不如一簞犒。\n㣲詩公勿誚，愷悌神所勞。\n","id":61905,"chapter":"卷四十七","chapternum":47,"title":"薦士","titledesc":"","collection":"","collectiondesc":"","poemindex":1},{"author":"韓愈","charstyle":"古體詩","content":"昔我在南時，數君長在念。\n搖搖不可止，諷詠日喁噞。\n如以膏濯衣，每漬垢逾染。\n又如心中疾，箴石非所砭。\n常思得遊處，至死無倦厭。\n地遐物奇怪，水鏡涵石劒。\n荒花窮漫亂，幽獸工騰閃。\n礙目不忍窺，忽忽坐昬墊。\n逢神多所祝，豈忘靈即驗。\n依依夢歸路，歴歴想行店。\n今者誠自幸，所懐無一欠。\n孟生去雖索，侯氏來還歉。\n攲眠聽新詩，屋角月豔豔。\n雜作承間騁，交驚舌互舚。\n繽紛指瑕疵，拒捍阻城塹。\n以余經摧挫，固請發鉛槧。\n居然妄推讓，見謂爇天燄。\n比疎語徒妍，悚息不敢占。\n呼奴具盤飱，飣餖魚菜贍。\n人生但如此，朱紫安足僣。\n","id":61906,"chapter":"卷四十七","chapternum":47,"title":"喜侯喜至贈張籍張徹","titledesc":"","collection":"","collectiondesc":"","poemindex":2},{"author":"韓愈","charstyle":"古體詩","content":"駑駘誠齷齪，市者何其稠。\n力小苦易制，價微良易酬。\n渴飲一斗水，飢食一束芻。\n嘶鳴當大路，志氣若有餘。\n騏驥生絶域，自矜無匹儔。\n牽驅入市門，行者不為留。\n借問價幾何，黄金比嵩丘。\n借問行幾何，咫尺視九州。\n飢食玉山禾，渴飲醴泉流。\n問誰能為御，曠世不可求。\n惟昔穆天子，乗之極遐遊。\n王良執其轡，造父挾其輈。\n因言天外事，茫惚使人愁。\n駑駘謂騏驥，餓死余爾羞。\n有能必見用，有徳必見收。\n孰云時與命，通塞皆自由。\n騏驥不敢言，低徊但垂頭。\n人皆劣騏驥，共以駑駘優。\n喟余獨興歎，才命不同謀。\n寄詩同心子，為我商聲謳。\n","id":61907,"chapter":"卷四十七","chapternum":47,"title":"駑驥〈唐本有贈歐陽詹字或作駑驥吟示歐陽詹詹集有答韓十八駑驥吟〉","titledesc":"","collection":"","collectiondesc":"","poemindex":3},{"author":"韓愈","charstyle":"古體詩","content":"齪齪當世士，所憂在飢寒。\n但見賤者悲，不聞貴者嘆。\n大賢事業異，逺抱非俗觀。\n報國心皎潔，念時涕汍瀾。\n妖姬坐左右，柔指發哀彈。\n酒肴雖日陳，感激寧為歡。\n秋隂欺白日，泥潦不少乾。\n河堤决東郡，老弱隨驚湍。\n天意固有屬，誰能詰其端。\n願辱太守薦，得充諌諍官。\n排雲呌閶闔，披腹呈琅玕。\n致君豈無術，自進誠獨難。\n","id":61908,"chapter":"卷四十七","chapternum":47,"title":"齪齪","titledesc":"","collection":"","collectiondesc":"","poemindex":4},{"author":"韓愈","charstyle":"古體詩","content":"十月隂氣盛，北風無時休。\n蒼茫洞庭岸，與子維雙舟。\n霧雨晦争泄，波濤怒相投。\n犬雞斷四聽，糧絶誰與謀。\n相去不容步，險如礙山丘。\n清談可以飽，夢想接無由。\n男女喧左右，飢啼但啾啾。\n非懐北歸興，何用勝羇愁。\n雲外有白日，寒光自悠悠。\n能令暫開霽，過是吾無求。\n","id":61909,"chapter":"卷四十七","chapternum":47,"title":"洞庭湖阻風贈張十一署","titledesc":"","collection":"","collectiondesc":"","poemindex":5},{"author":"韓愈","charstyle":"古體詩","content":"出宰山水縣，讀書松桂林。\n蕭條捐末事，邂逅得初心。\n哀狖醒俗耳，清泉潔塵襟。\n詩成有共賦，酒熟無孤斟。\n青竹時黙釣，白雲日幽尋。\n南方本多毒，北客恒懼侵。\n讁譴甘自守，滯留愧難任。\n投章類縞帶，佇答逾兼金。\n","id":61910,"chapter":"卷四十七","chapternum":47,"title":"縣齋讀書","titledesc":"","collection":"","collectiondesc":"","poemindex":6},{"author":"韓愈","charstyle":"古體詩","content":"筍添南階竹，日日成清閟。\n縹節已儲霜，黄苞猶掩翠。\n出欄抽五六，當户羅三四。\n髙標陵秋嚴，貞色奪春媚。\n稀生巧補林，併出疑争地。\n縱横乍依行，爛漫忽無次。\n風枝未飄吹，露粉先涵淚。\n何人可携翫，清景空瞪視。\n","id":61911,"chapter":"卷四十七","chapternum":47,"title":"新竹","titledesc":"","collection":"","collectiondesc":"","poemindex":7},{"author":"韓愈","charstyle":"古體詩","content":"去年落一牙，今年落一齒。\n俄然落六七，落勢殊未已。\n餘存皆動搖，盡落應始止。\n憶初落一時，但念豁可恥。\n及至落二三，始憂衰即死。\n毎一將落時，懍懍恒在已。\n叉牙妨食物，顛倒怯潄水。\n終焉捨我落，意與崩山比。\n今來落既熟，見落空相似。\n餘存二十餘，次第知落矣。\n儻常嵗落一，自足支兩紀。\n如其落併空，與漸亦同指。\n人言齒之落，壽命理難恃。\n我言生有涯，長短俱死爾。\n人言齒之豁，左右驚諦視。\n我言莊周云，木鴈各有喜。\n語訛黙固好，嚼廢輭還美。\n因歌遂成詩，持用詫妻子。\n","id":61912,"chapter":"卷四十七","chapternum":47,"title":"落齒","titledesc":"","collection":"","collectiondesc":"","poemindex":8},{"author":"韓愈","charstyle":"古體詩","content":"四時各平分，一氣不可兼。\n隆寒奪春序，顓頊固不㢘。\n太昊弛維綱，畏避但守謙。\n遂令黄泉下，萌芽夭勾尖。\n草木不復抽，百味失苦甜。\n㐫颷攪宇宙，鋩刃甚割砭。\n日月雖云尊，不能活烏蟾。\n羲和送日出，恇怯頻窺覘。\n炎帝持祝融，呵嘘不相炎。\n而我當此時，恩光何由沾。\n肌膚生鱗甲，衣被如刀䥥。\n氣寒鼻莫齅，血凍指不拈。\n濁醪沸入喉，口角如銜箝。\n將持匕箸食，觸指如排籖。\n侵鑪不覺暖，熾炭屢已添。\n探湯無所益，何况纊與縑。\n虎豹僵穴中，蛟螭死幽潛。\n熒惑喪躔次，六龍冰脱髯。\n芒碭大包内，生類恐盡殱。\n啾啾牕間雀，不知已㣲纎。\n舉頭仰天鳴，所願晷刻淹。\n不如彈射死，郤得親炰燖。\n鸞皇茍不存，爾固不在占。\n其餘蠢動儔，俱死誰恩嫌。\n伊我稱最靈，不能女覆苫。\n悲哀激憤嘆，五藏難安恬。\n中宵倚墻立，淫淚何漸漸。\n天王哀無辜，惠我下顧瞻。\n褰旒去耳纊，調和進梅鹽。\n賢能日登御，黜彼傲與憸。\n生風吹死氣，豁達如褰簾。\n懸乳零落墮，晨光入前簷。\n雪霜頓銷釋，土脈膏且黏。\n豈徒蘭蕙榮，施及艾與蒹。\n日萼行鑠鑠，風條坐襜襜。\n天乎苟其能，吾死意亦厭。\n","id":61913,"chapter":"卷四十七","chapternum":47,"title":"苦寒","titledesc":"","collection":"","collectiondesc":"","poemindex":9},{"author":"韓愈","charstyle":"古體詩","content":"崔君初來時，相識頗未慣。\n但聞赤縣尉，不比博士慢。\n賃屋得連墻，徃來忻莫間。\n我時亦新居，觸事苦難辦。\n蔬飱要同喫，破襖請來綻。\n謂言安堵後，貸借更何患。\n不知孤遺多，舉族仰薄宦。\n有時未朝餐，得米日已晏。\n隔墻聞讙呼，衆口極鵞鴈。\n前計頓乖張，居然見真贋。\n嬌兒好眉眼，袴脚凍兩骭。\n捧書隨諸兄，累累兩角丱。\n冬惟茹寒齏，秋始識瓜瓣。\n問之不言飢，飫若厭芻豢。\n才名三十年，乆合居給諌。\n白頭趨走裏，閉口絶謗訕。\n府公舊同袍，抜擢宰山澗。\n寄詩雜詼俳，有類説鵬鷃。\n上言酒味酸，冬衣竟未擐。\n下言人吏稀，惟足彪與虥。\n又言致猪鹿，此語乃善幻。\n三年國子師，腸肚習藜莧。\n况住洛之涯，魴鱒可罩汕。\n肯效屠門嚼，乆嫌弋者篡。\n謀拙日焦拳，活計似鋤剗。\n男寒澁詩書，妻瘦剰腰襻。\n為官不事職，厥罪在欺謾。\n行當自劾去，漁釣老葭薍。\n嵗窮寒氣驕，冰雪滑磴棧。\n音問難屢通，何由覿清盼。\n","id":61914,"chapter":"卷四十七","chapternum":47,"title":"崔十六少府攝伊陽以詩及書見投因酬三十韻","titledesc":"","collection":"","collectiondesc":"","poemindex":10},{"author":"韓愈","charstyle":"古體詩","content":"憶昔初及第，各以少年稱。\n君頥始生鬚，我齒清如冰。\n爾時心氣壯，百事謂已能。\n一别詎幾何，忽如隔晨興。\n我齒豁可鄙，君顔老可憎。\n相逢風塵中，相視迭嗟矜。\n幸同學省官，末路再得朋。\n東司絶教授，遊宴以為恒。\n秋漁䕃密樹，夜博然明燈。\n雪逕抵樵叟，風廊折談僧。\n陸渾桃花間，有湯沸如烝。\n三月崧少步，躑躅紅千層。\n洲沙厭晩坐，嶺壁窮晨昇。\n沈㝠不計日，為樂不可勝。\n遷滿一已異，乖離坐難憑。\n行行事結束，人馬何蹻騰。\n感激生膽勇，從軍豈嘗曽。\n洸洸司徒公，天子爪與肱。\n提師十萬餘，四海欽風稜。\n河北兵未進，蔡州帥新薨。\n曷不請掃除，活彼黎與烝。\n鄙夫誠怯弱，受恩愧徒弘。\n猶思脱儒冠，棄死取先登。\n又欲面言事，上書求詔徴。\n侵官固非是，妄作譴可懲。\n惟當待責免，耕斸歸溝塍。\n今君得所附，勢若脱韝鷹。\n檄筆無與讓，幕謀職其膺。\n收績開史牒，翰飛逐溟鵬。\n男兒貴立事，流景不可乗。\n嵗老隂沴作，雲頽雪翻崩。\n别袖拂洛水，征車轉崤陵。\n勤勤酒不進，勉勉恨已仍。\n送君出門歸，愁腸若牽繩。\n黙坐念語笑，癡如遇寒蠅。\n䇿馬誰可適，晤言誰為應。\n席塵惜不掃，殘罇對空凝。\n信知後㑹時，日月屢環絙。\n生期理行役，歡緒絶難承。\n寄書惟在頻，無恡簡與繒。\n","id":61915,"chapter":"卷四十七","chapternum":47,"title":"送侯叅謀赴河中幕","titledesc":"","collection":"","collectiondesc":"","poemindex":11},{"author":"韓愈","charstyle":"古體詩","content":"少年氣真狂，有意與春競。\n行逢二三月，九州花相映。\n川原曉服鮮，桃李晨妝靚。\n荒乗不知疲，醉死豈辭病。\n飲噉惟所便，文章倚豪横。\n爾來曽幾時，白髪忽滿鏡。\n舊遊喜乖張，新輩足嘲評〈去聲〉。\n心腸一變化，羞見時節盛。\n得閒無所作，貴欲辭視聽。\n深居疑避仇，黙卧如當暝。\n朝曦入牖來，鳥喚昏不醒。\n為生鄙計算，鹽米吿屢罄。\n坐疲都忘起，冠側懶復正。\n幸䝉東都官，獲離機與穽。\n乖慵遭傲僻，漸染生弊性。\n既去焉能追，有來猶莫聘。\n有舩魏王池，徃徃縱孤泳。\n水容與天色，此處皆綠浄。\n岸樹共紛披，渚牙相緯經〈音徑〉。\n懐歸苦不果，即事取幽迸。\n貪求匪名利，所得亦已併。\n悠悠度朝昬，落落捐季孟。\n羣公一何賢，上戴天子聖。\n謀謨收禹績，四面出雄勁。\n轉輸非不勤，稽逋有軍令。\n在庭百執事，奉職各秪敬。\n我獨何為哉，坐與億兆慶。\n譬如籠中鳥，仰給活性命。\n為詩告友生，負愧終究竟。\n","id":61916,"chapter":"卷四十七","chapternum":47,"title":"東都遇春","titledesc":"","collection":"","collectiondesc":"","poemindex":12},{"author":"韓愈","charstyle":"古體詩","content":"長把種樹書，人云避世士。\n忽騎將軍馬，自號報恩子。\n風雲入壯懐，泉石别幽耳。\n鉅鹿師欲老，常山險猶恃。\n豈惟彼相憂，固是吾徒恥。\n去去事方急，酒行可以起。\n","id":61917,"chapter":"卷四十七","chapternum":47,"title":"送石處士赴河陽幕","titledesc":"","collection":"","collectiondesc":"","poemindex":13},{"author":"韓愈","charstyle":"古體詩","content":"長沙入楚深，洞庭值秋晩。\n人隨鴻雁少，江共蒹葭逺。\n歴歴余所經，悠悠子當返。\n孤遊懐耿介，旅宿夢婉娩。\n風土稍殊音，魚蝦日異飯。\n親交俱在此，誰與同息偃。\n","id":61918,"chapter":"卷四十七","chapternum":47,"title":"送湖南李正字歸","titledesc":"","collection":"","collectiondesc":"","poemindex":14},{"author":"韓愈","charstyle":"古體詩","content":"無本於為文，身大不及膽。\n吾嘗示之難，勇徃無不敢。\n蛟龍弄角牙，造次欲手攬。\n衆鬼囚大幽，下覷襲元窞。\n天陽熈四海，注視首不頷。\n鯨鵬相摩窣，兩舉快一噉。\n夫豈能必然，固已謝黯黮。\n狂詞肆滂葩，低昻見舒慘。\n姦窮恠變得，徃徃造平澹。\n蜂蟬碎錦纈，綠池披菡萏。\n芝英擢荒蓁，孤翮起連菼。\n家住幽都逺，未識氣先感。\n來尋吾何能，無殊嗜昌歜〈徂感切〉。\n始見洛陽春，桃枝綴紅糝。\n遂來長安里，時卦轉習坎。\n老懶無鬬心，乆不事鉛槧。\n欲以金帛酬，舉首常顑頷。\n念當委我去，雪霜刻以憯。\n獰飈攪空衢，天地與頓撼。\n勉率吐歌詩，慰女别後覽。\n","id":61919,"chapter":"卷四十七","chapternum":47,"title":"送無本師歸范陽","titledesc":"","collection":"","collectiondesc":"","poemindex":15},{"author":"韓愈","charstyle":"古體詩","content":"雙鳥海外來，飛飛到中州。\n一鳥落城市，一鳥集巖幽。\n不得相伴鳴，爾來三千秋。\n兩鳥各閉口，萬象銜口頭。\n春風卷地起，百鳥皆飄浮。\n兩鳥怱相逢，百日鳴不休。\n有耳聒皆聾，有口反自羞。\n百舌舊饒聲，從此恒低頭。\n得病不呻喚，泯黙至死休。\n雷公告天公，百物須膏油。\n自從兩鳥鳴，聒亂雷聲收。\n鬼神怕嘲咏，造化皆停留。\n草木有㣲情，挑抉示九州。\n蟲鼠誠㣲物，不堪苦誅求。\n不停兩鳥鳴，百物皆生愁。\n不停兩鳥鳴，自此無春秋。\n不停兩鳥鳴，日月難旋輈。\n不停兩鳥鳴，大法失九疇。\n周公不為公，孔丘不為丘。\n天公恠兩鳥，各捉一處囚。\n百蟲與百鳥，然後鳴啾啾。\n兩鳥既别處，閉聲省愆尤。\n朝食千頭龍，暮食千頭牛。\n朝飲河生塵，暮飲海絶流。\n還當三千秋，更起鳴相酬。\n","id":61920,"chapter":"卷四十七","chapternum":47,"title":"雙鳥詩","titledesc":"","collection":"","collectiondesc":"","poemindex":16},{"author":"韓愈","charstyle":"古體詩","content":"魯連細而黠，有似黄鷂子。\n田巴兀老蒼，憐汝矜爪觜。\n開端要驚人，雄誇吾厭矣。\n髙拱禪鴻聲，若輟一盃水。\n獨稱唐虞賢，顧未知之耳。\n","id":61921,"chapter":"卷四十七","chapternum":47,"title":"嘲魯連子","titledesc":"","collection":"","collectiondesc":"","poemindex":17},{"author":"韓愈","charstyle":"古體詩","content":"李杜文章在，光焰萬丈長。\n不知羣兒愚，那用故謗傷。\n蚍蜉撼大樹，可笑不自量。\n伊我生其後，舉頸遥相望。\n夜夢多見之，晝思反㣲茫。\n徒觀斧鑿痕，不矚治水航。\n想當施手時，巨刃磨天揚。\n垠崖劃崩豁，乾坤擺雷硠。\n惟此兩夫子，家居率荒凉。\n帝欲長吟哦，故遣起且僵。\n翦翎送籠中，使看百鳥翔。\n平生千萬篇，金薤垂琳瑯。\n仙官勅六丁，雷電下取將。\n流落人間者，太山一豪芒。\n我願生兩翅，捕逐出八荒。\n精誠忽交通，百恠入我腸。\n刺手抜鯨牙，舉瓢酌天漿。\n騰身跨汗漫，不著織女襄。\n顧語地上友，經營無太忙。\n乞君飛霞珮，與我髙頡頏。\n","id":61922,"chapter":"卷四十七","chapternum":47,"title":"調張籍","titledesc":"","collection":"","collectiondesc":"","poemindex":18},{"author":"韓愈","charstyle":"古體詩","content":"古史散左右，詩書置後前。\n豈殊蠧書蟲，生死文字間。\n古道自愚蠢，古言自包纒。\n當今固殊古，誰與為欣歡。\n獨攜無言子，共昇崑崙顛。\n長風飄襟裾，遂起飛髙圓。\n下視禹九州，一塵集豪端。\n遨嬉未云幾，下已億萬年。\n向者夸奪子，萬墳厭其巔。\n惜哉抱所見，白黑未及分。\n慷慨為悲咤，涙如九河翻。\n指摘相告語，雖還今誰親。\n翩然下大荒，被髪騎騏驎。\n","id":61923,"chapter":"卷四十七","chapternum":47,"title":"雜詩","titledesc":"","collection":"","collectiondesc":"","poemindex":19},{"author":"韓愈","charstyle":"古體詩","content":"西城員外丞，心跡兩屈奇。\n徃嵗戰詞賦，不將勢力隨。\n下驢入省門，左右驚紛披。\n傲兀坐試席，深叢見孤羆。\n文如翻水成，初不用意為。\n四座各低面，不敢捩眼窺。\n升階揖侍郎，歸舍日未敧。\n佳句喧衆口，考官敢瑕疵。\n連年收科第，若摘頷底髭。\n迴首卿相位，通途無他岐。\n豈論挍書郎，袍笏光參差。\n童稚見稱説，祝身得如斯。\n儕輩妒且熱，喘如竹筒吹。\n老婦願嫁女，約不論財貲。\n老翁不量分，累月笞其兒。\n攪攪争附託，無人角雄雌。\n由來人間事，翻覆不可知。\n安有巢中鷇，插翅飛天陲。\n駒麛著爪牙，猛虎借與皮。\n汝頭有韁繫，汝脚有索縻。\n陷身泥溝間，誰復禀指撝。\n不脱吏部選，可見偶與奇。\n又作朝士貶，得非命所施。\n客居京城中，十日營一炊。\n逼迫走巴蠻，恩愛座中離。\n昨來漢水頭，始得完孤羇。\n桁掛新衣裳，盎棄食殘糜。\n茍無飢寒苦，那用分髙卑。\n憐我還好古，宦途同險𡾟。\n每旬遺我書，竟嵗無差池。\n新篇奚其思，風幡肆逶迤。\n又論諸毛功，劈水看蛟螭。\n雷電生睒䁑，角鬛相橕披。\n屬我感窮景，抱華不能摛。\n倡來和相報，愧歎俾我疵。\n又寄百尺綵，緋紅相盛衰。\n巧能喻其誠，深淺抽肝脾。\n開展放我側，方餐涕垂匙。\n朋交日凋謝，存者逐利移。\n子寧獨迷誤，綴綴意益彌。\n舉頭庭樹豁，狂飇卷寒曦。\n迢逓山水隔，何由應塤篪。\n别來就十年，君馬記騧驪。\n長女當及事，誰助出帨縭。\n諸男皆秀朗，幾能守家規。\n文字鋭氣在，輝輝見旌麾。\n摧腸與慼容，能復持酒巵。\n我雖未耋老，髪秃骨力羸。\n所餘十九齒，飄颻盡浮危。\n玄花著兩眼，視物隔褷䙰。\n燕席謝不詣，游鞍懸莫騎。\n敦敦〈都囘切〉凭書案，譬彼鳥黏黐。\n且吾聞之師，不以物自隳。\n孤豚眠糞壤，不慕太廟犧。\n君看一時人，幾輩先騰馳。\n過半黑頭死，隂蟲食枯骴。\n歡華不滿眼，咎責塞兩儀。\n觀名計之利，詎足相陪裨。\n仁者恥貪冒，受祿量所宜。\n無能食國惠，豈異哀癃罷。\n乆欲辭謝去，休令衆睢睢。\n况又嬰疹疾，寧保軀不貲。\n不能前死罷，内實慙神祗。\n舊籍在東都，茅屋枳棘籬。\n還歸非無指，灞渭揚春澌。\n生兮耕吾疆，死也埋吾陂。\n文書自傳道，不仗史筆垂。\n夫子固吾黨，新恩釋銜覊。\n去來伊洛上，相待安罛箄。\n我有雙飲𧣴，其銀得朱提。\n黄金塗物象，雕鐫妙工倕。\n乃令千里鯨，么麽㣲螽斯。\n猶能争明月，擺掉出渺瀰。\n野草花葉細，不辨薋菉葹。\n緜緜相糾結，狀似環城陴。\n四隅芙蓉樹，擢豔皆猗猗。\n鯨以興君身，失所逢百罹。\n月以喻夫道，僶俛勵莫虧。\n草木眀覆載，妍醜齊榮萎。\n願君恒御之，行止雜燧觹。\n異日期對舉，當如合分支。\n","id":61924,"chapter":"卷四十七","chapternum":47,"title":"寄崔二十六立之","titledesc":"","collection":"","collectiondesc":"","poemindex":20},{"author":"韓愈","charstyle":"古體詩","content":"木之就規矩，在梓匠輪輿。\n人之能為人，由腹有詩書。\n詩書勤乃有，不勤腹空虛。\n欲知學之力，賢愚同一初。\n由其不能學，所入遂異閭。\n兩家各生子，提孩巧相如。\n少長聚嬉戲，不殊同隊魚。\n年至十二三，頭角稍相疎。\n二十漸乖張，清溝映汙渠。\n三十骨骼成，乃一龍一豬。\n飛黄騰踏去，不能顧蟾蜍。\n一為馬前卒，鞭背生蟲蛆。\n一為公與相，潭潭府中居。\n問之何因爾，學與不學歟。\n金璧雖重寶，費用難貯儲。\n學問藏之身，身在則有餘。\n君子與小人，不繫父母且。\n不見公與相，起身自犂鉏。\n不見三公後，寒飢出無驢。\n文章豈不貴，經訓乃菑畬。\n潢潦無根源，朝滿夕已除。\n人不通古今，馬牛而襟裾。\n行身陷不義，况望多名譽。\n時秋積雨霽，新凉入郊墟。\n燈火稍可親，簡編可卷舒。\n豈不旦夕念，為爾惜居諸。\n恩義有相奪，作詩勸躊躇。\n","id":61925,"chapter":"卷四十七","chapternum":47,"title":"符讀書城南","titledesc":"","collection":"","collectiondesc":"","poemindex":21},{"author":"韓愈","charstyle":"古體詩","content":"宣城去京國，里數逾三千。\n念汝欲别我，解裝具盤筵。\n日昬不能散，起坐相引牽。\n冬夜豈不長，達旦燈燭然。\n座中悉親故，誰肯捨汝眠。\n念汝將一身，西來曽幾年。\n名科揜衆俊，州考俱吏前。\n今從府公召，府公又時賢。\n時輩千百人，孰不謂汝妍。\n汝來江南近，里閭故依然。\n昔日同戲兒，看汝立路邉。\n人生但如此，其實亦可憐。\n吾老世味薄，因循致留連。\n強顔班行内，何實非罪愆。\n才短難自力，懼終莫洗湔。\n臨分不汝誑，有路即歸田。\n","id":61926,"chapter":"卷四十七","chapternum":47,"title":"示爽","titledesc":"","collection":"","collectiondesc":"","poemindex":22},{"author":"韓愈","charstyle":"古體詩","content":"初正𠉀纔兆，涉七氣已弄。\n靄靄野浮陽，暉暉水披凍。\n聖朝身不廢，佳節古所用。\n親交既許來，子妷亦可從。\n盤蔬冬春雜，罇酒清濁共。\n令徴前事為，觴咏新詩送。\n扶杖凌圯阯，刺船犯枯葑。\n戀池羣鴨迴，釋嶠孤雲縱。\n人生本坦蕩，誰使妄倥傯。\n直指桃李闌，幽尋寧止重。\n","id":61927,"chapter":"卷四十七","chapternum":47,"title":"人日城南登髙","titledesc":"","collection":"","collectiondesc":"","poemindex":23},{"author":"韓愈","charstyle":"古體詩","content":"屋東惡水溝，有鴟墮鳴悲。\n青泥揜兩翅，拍拍不得離。\n羣童呌相召，瓦礫争先之。\n計挍生平事，殺却理亦宜。\n奪攘不愧恥，飽滿盤天嬉。\n晴日占光景，髙風送追隨。\n遂凌紫鳯羣，肯顧鴻鵠卑。\n今者運命窮，遭逢巧丸兒。\n中汝要害處，汝能不得施。\n於吾乃何有，不忍乗其危。\n丐汝將死命，浴以清水池。\n朝餐輟魚肉，暝宿防狐貍。\n自知無以致，䝉徳乆猶疑。\n飽入深竹叢，飢來傍階基。\n亮無責報心，固以聽所為。\n昨日有氣力，飛跳弄籓籬。\n今晨忽徑去，曽不報我知。\n儌倖非汝福，天衢汝休窺。\n京城事彈射，竪子豈易欺。\n勿諱泥坑辱，泥坑乃良規。\n","id":61928,"chapter":"卷四十七","chapternum":47,"title":"病鴟","titledesc":"","collection":"","collectiondesc":"","poemindex":24},{"author":"韓愈","charstyle":"古體詩","content":"南行逾六旬，始下昌樂瀧。\n險惡不可狀，船石相舂撞。\n往問瀧頭吏，潮州尚幾里。\n行當何時到，土風復何似。\n瀧吏垂手笑，官何問之愚。\n譬官居京邑，何由知東呉。\n東呉遊宦鄉，官知自有由。\n潮州底處所，有罪乃竄流。\n儂幸無負犯，何由到而知。\n官今行自到，那遽妄問為。\n不虞卒見困，汗出愧且駭。\n吏曰聊戲官，儂嘗使徃罷。\n嶺南大抵同，官去道苦遼。\n下此三千里，有州始名潮。\n惡溪瘴毒聚，雷電常洶洶。\n鱷魚大於船，牙眼怖殺儂。\n州南數十里，有海無天地。\n𩗗風有時作，掀𥳽真差〈音詫〉事。\n聖人於天下，於物無不容。\n比聞此州囚，亦有生還儂。\n官無嫌此州，固罪人所徙。\n官當明時來，事不待説委。\n官不自謹慎，宜即引分徃。\n胡為此水邉，神色乆戃慌。\n㼚大缾甖小，所任自有宜。\n官何不自量，滿溢以取斯。\n工農雖小人，事業各有守。\n不知官在朝，有益國家不。\n得無虱其間，不武亦不文。\n仁義飾其躬，巧姦敗羣倫。\n叩頭謝吏言，始慙今更羞。\n歴官二十餘，國恩並未酬。\n凡吏之所訶，嗟實頗有之。\n不即金木誅，敢不識恩私。\n潮州雖云逺，雖惡不可過。\n於身實已多，敢不持自賀。\n","id":61929,"chapter":"卷四十七","chapternum":47,"title":"瀧吏","titledesc":"","collection":"","collectiondesc":"","poemindex":25},{"author":"韓愈","charstyle":"古體詩","content":"英英桂林伯，實維文武特。\n逺勞從事賢，來弔逐臣色。\n南裔多山海，道里屢紆直。\n風波無程期，所憂動不測。\n子行誠艱難，我去未窮極。\n臨别且何言，有涙不可拭。\n","id":61930,"chapter":"卷四十七","chapternum":47,"title":"贈别元十八協律","titledesc":"","collection":"","collectiondesc":"","poemindex":26},{"author":"韓愈","charstyle":"古體詩","content":"吾友栁子厚，其人藝且賢。\n吾未識子時，已覽贈子篇。\n寤寐想風采，於今已三年。\n不意流竄路，旬日同食眠。\n所聞昔已多，所得今過前。\n如何又須别，使我抱悁悁。\n","id":61931,"chapter":"卷四十七","chapternum":47,"title":"贈别元十八協律","titledesc":"","collection":"","collectiondesc":"","poemindex":27},{"author":"韓愈","charstyle":"古體詩","content":"勢要情所重，排斥則埃塵。\n骨肉未免然，又况四海人。\n嶷嶷桂林伯，矯矯義勇身。\n生平所未識，待我逾交親。\n遺我數幅書，繼以藥物珍。\n藥物防瘴癘，書勸飬形神。\n不知四罪地，豈有再起辰。\n窮途致感激，肝膽還輪囷。\n","id":61932,"chapter":"卷四十七","chapternum":47,"title":"贈别元十八協律","titledesc":"","collection":"","collectiondesc":"","poemindex":28},{"author":"韓愈","charstyle":"古體詩","content":"寄書龍城守君驥何時秣峽山逢颶風雷電助撞捽乗潮簸扶胥近岸指一髪兩巖雖云牢木石互飛發屯門雖云髙亦映波浪没余罪不足惜子生未宜忽胡為不忍别感謝情至骨","id":61933,"chapter":"卷四十七","chapternum":47,"title":"贈别元十八協律","titledesc":"","collection":"","collectiondesc":"","poemindex":29},{"author":"韓愈","charstyle":"古體詩","content":"鱟實如惠文骨眼相負行蠔相黏為山百十各自生蒲魚尾如蛇口眼不相營蛤即是蝦蟇同實浪異名章舉馬甲柱鬬以恠自呈其餘數十種莫不可嘆驚我來禦魑魅自宜味南烹調以鹹與酸芼以椒與橙腥臊始發越咀呑面汗騂惟蛇舊所識寧憚口眼獰開籠聽其去鬱屈尚不平賣爾非我罪不屠豈非情不祈靈珠報幸無嫌怨并聊歌以記之又以吿同行","id":61934,"chapter":"卷四十七","chapternum":47,"title":"初南食貽元十八協律","titledesc":"","collection":"","collectiondesc":"","poemindex":30},{"author":"韓愈","charstyle":"古體詩","content":"雲昬水奔流，天水漭相圍。\n三江滅無口，其誰識涯圻。\n暮宿投民村，髙處水半扉。\n犬雞俱上屋，不復走與飛。\n篙舟入其家，暝聞屋中唏。\n問知嵗常然，哀此為生㣲。\n海風吹寒晴，波揚衆星輝。\n仰視北斗髙，不知路所歸。\n","id":61935,"chapter":"卷四十七","chapternum":47,"title":"宿曽江口示姪孫湘","titledesc":"","collection":"","collectiondesc":"","poemindex":31},{"author":"韓愈","charstyle":"古體詩","content":"蝦蟇雖水居，水特變形貌。\n強號為蛙蛤，於實無所校。\n雖然兩股長，其奈脊皴皰。\n跳躑雖云髙，意不離濘淖。\n鳴聲相呼和，無理秪取閙。\n周公所不堪，灑灰垂典教。\n我弃愁海濵，恒願眠不覺。\n叵堪朋類多，沸耳作驚爆。\n端能敗笙磬，仍工亂學校。\n雖䝉句踐禮，竟不聞報效。\n大戰元鼎年，孰強孰敗橈。\n居然當鼎味，豈不辱釣罩。\n余初不下喉，近亦能稍稍。\n常懼染蠻夷，失平生好樂。\n而君復何為，甘食比豢豹。\n獵較務同俗，全身斯為孝。\n哀哉思慮深，未見許迴櫂。\n","id":61936,"chapter":"卷四十七","chapternum":47,"title":"答栁栁州食蝦蟇","titledesc":"","collection":"","collectiondesc":"","poemindex":32},{"author":"韓愈","charstyle":"古體詩","content":"盆城去鄂渚風便一日耳不枉故人書無因帆〈去聲〉江水故人辭禮闈旌節鎮江圻而我竄逐者龍鍾初得歸别來已三嵗望望長迢遞咫尺不相聞平生那可計我齒落可盡君鬢白幾何年皆過半百來日苦無多少年樂新知衰暮思故友譬如親骨肉寧免相可不我昔實愚惷不能降色辭子犯亦有言臣猶自知之公其務貰過我亦請改事桑榆儻可収願寄相思字","id":61937,"chapter":"卷四十七","chapternum":47,"title":"除官赴闕至江州寄鄂岳李大夫","titledesc":"","collection":"","collectiondesc":"","poemindex":33},{"author":"韓愈","charstyle":"古體詩","content":"南山有髙樹，花葉何衰衰。\n上有鳯凰巢，鳯凰乳且棲。\n四旁多長枝，羣鳥所託依。\n黄鵠據其髙，衆鳥接其卑。\n不知何山鳥，羽毛有光輝。\n飛飛擇所處，正得衆所希。\n上承鳯凰恩，自期永不衰。\n中與黄鵠羣，不自隐其私。\n下視衆鳥羣，汝徒竟何為。\n不知挾丸子，心黙有所規。\n彈汝枝葉間，汝翅不覺摧。\n或言由黄鵠，黄鵠豈有之。\n慎勿猜衆鳥，衆鳥不足猜。\n無人語鳯凰，汝屈安得知。\n黄鵠得汝去，婆娑弄毛衣。\n前汝下視鳥，各議汝瑕疵。\n汝豈無朋匹，有口莫肯開。\n汝落蒿艾間，幾時復能飛。\n哀哀故山友，中夜思汝悲。\n路逺翅翎短，不得持汝歸。\n","id":61938,"chapter":"卷四十七","chapternum":47,"title":"南山有髙樹行贈李宗閔","titledesc":"","collection":"","collectiondesc":"","poemindex":34},{"author":"韓愈","charstyle":"古體詩","content":"猛虎雖云惡，亦各有匹儕。\n羣行深谷間，百獸望風低。\n身食黄熊父，子食赤豹麛。\n擇肉於熊豹，肯視兎與貍。\n正晝當谷眠，眼有百步威。\n自矜無當對，氣性縱以乖。\n朝怒殺其子，暮還食其妃。\n匹儕四散走，猛虎還孤棲。\n狐鳴門兩旁，烏鵲從噪之。\n出逐猴入居，虎不知所歸。\n誰云猛虎惡，中路正悲啼。\n豹來銜其尾，熊來攫其頥。\n猛虎死不辭，但慙前所為。\n虎坐無助死，况如汝細㣲。\n故當結以信，親當結以私。\n親故且不保，人誰信汝為。\n","id":61939,"chapter":"卷四十七","chapternum":47,"title":"猛虎行","titledesc":"","collection":"","collectiondesc":"","poemindex":35},{"author":"韓愈","charstyle":"古體詩","content":"偶坐藤樹下，暮春下旬間。\n藤蔭已可庇，落蘂還漫漫。\n亹亹新葉大，瓏瓏晚花乾。\n青天髙寥寥，兩蝶飛翻翻。\n時節適當爾，懐悲自無端。\n","id":61940,"chapter":"卷四十七","chapternum":47,"title":"感春","titledesc":"","collection":"","collectiondesc":"","poemindex":36},{"author":"韓愈","charstyle":"古體詩","content":"黄黄蕪菁花，桃李事已退。\n狂風簸枯榆，狼籍九衢内。\n春序一如此，汝顔安足賴。\n誰能駕飛車，相從觀海外。\n","id":61941,"chapter":"卷四十七","chapternum":47,"title":"感春","titledesc":"","collection":"","collectiondesc":"","poemindex":37},{"author":"韓愈","charstyle":"古體詩","content":"晨遊百花林，朱朱兼白白。\n栁枝弱而細，懸樹垂百尺。\n左右同來人，金紫貴顯劇。\n嬌童為我歌，哀響跨筝笛。\n豔姬蹋筵舞，清眸刺劒㦸。\n心懐平生友，莫一在燕席。\n死者長眇芒，生者困乖隔。\n少年真可喜，老大百無益。\n","id":61942,"chapter":"卷四十七","chapternum":47,"title":"感春","titledesc":"","collection":"","collectiondesc":"","poemindex":38},{"author":"韓愈","charstyle":"古體詩","content":"薄雲蔽秋曦，清雨不成泥。\n罷賀南内衙，歸凉曉凄凄。\n綠槐十二街，渙散馳輪蹄。\n余惟戇書生，孤身無所齎。\n三黜竟不去，致官九列齊。\n豈惟一身榮，珮玉冠簮犀。\n滉蕩天門髙，著籍朝厥妻。\n文才不如人，行又無町畦。\n問之朝廷事，畧不知東西。\n况于經籍深，豈究端與倪。\n君恩太山重，不見酬稗稊。\n所職事無多，又不自提撕。\n明庭集孔鸞，曷取於鳬鷖。\n樹以松與栢，不宜間蒿藜。\n婉孌自媚好，幾時不見擠。\n貪食以忘軀，尠不調鹽醯。\n法吏多少年，磨淬出角圭。\n將舉汝愆尤，以為已階梯。\n收身歸闗東，期不到死迷。\n","id":61943,"chapter":"卷四十七","chapternum":47,"title":"南内朝賀歸呈同官","titledesc":"","collection":"","collectiondesc":"","poemindex":39},{"author":"韓愈","charstyle":"古體詩","content":"嚴嚴王母宫，下維萬仙家。\n噫欠為飄風，濯手大雨沱。\n方朔乃䜿子，驕不加禁訶。\n偷入雷電室，輷輘掉狂車。\n王母聞以笑，衛官助呀呀。\n不知萬萬人，生身埋泥沙。\n𥳽頓五山踣，流漂八維蹉。\n曰吾兒可憎，奈此狡獪何。\n方朔聞不喜，禠身絡蛟蛇。\n瞻相北斗柄，兩手自相挼。\n羣仙急乃言，百犯庸不科。\n向觀睥晲處，事在不可赦〈音奢〉。\n欲不布露言，外口實諠譁。\n王母不得已，顔嚬口齎嗟。\n頷頭可其奏，送以紫玉珂。\n方朔不懲創，挾恩更矜誇。\n詆欺劉天子，正晝溺殿衙。\n一旦不辭訣，攝身凌蒼霞。\n","id":61944,"chapter":"卷四十七","chapternum":47,"title":"讀東方朔雜事","titledesc":"","collection":"","collectiondesc":"","poemindex":40},{"author":"韓愈","charstyle":"古體詩","content":"屑屑水帝魂，謝謝無餘輝。\n如何不肖子，尚奮瘧鬼威。\n乗秋作寒熱，翁嫗所罵譏。\n求食歐泄間，不知臭穢非。\n醫師加百毒，熏灌無停機。\n灸師施艾炷，酷若獵火圍。\n詛師毒口牙，舌作霹靂飛。\n符師弄刀筆，丹墨交横揮。\n咨汝之胄出，門户何巍巍。\n祖軒而父頊，未沫於前徽。\n不修其操行，賤薄似汝稀。\n豈不忝厥祖，靦然不知歸。\n湛湛江水清，歸居安汝妃。\n清波為裳衣，白石為門畿。\n呼吸明月光，手掉芙蓉旂。\n降集隨九歌，飲芳而食菲。\n贈汝以好辭，出汝去莫違。\n","id":61945,"chapter":"卷四十七","chapternum":47,"title":"譴瘧鬼","titledesc":"","collection":"","collectiondesc":"","poemindex":41},{"author":"韓愈","charstyle":"古體詩","content":"始我來京師，止攜一束書。\n辛勤三十年，以有此屋廬。\n此屋豈為華，于我自有餘。\n中堂髙且新，四時登牢蔬。\n前榮饌賔親，冠婚之所於。\n庭内無所有，髙樹八九株。\n有藤婁絡之，春華夏隂敷。\n東堂坐見山，雲風相吹噓。\n松果連南亭，外有瓜芋區。\n西偏屋不多，槐榆翳空虛。\n山鳥旦夕鳴，有類澗谷居。\n主婦治北堂，膳服適戚疎。\n恩封髙平君，子孫從朝裾。\n開門問誰來，無非卿大夫。\n不知官髙卑，玉帶懸金魚。\n問客之所為，峩冠講唐虞。\n酒食罷無為，棊槊以相娯。\n凡此座中人，十九持鈞樞。\n又問誰與頻，莫與張樊如。\n來過亦無事，考評道精麤。\n蹮蹮媚學子，墻屏日有徒。\n以能問不能，其蔽豈可袪。\n嗟我不修飾，事與庸人俱。\n安能坐如此，比肩于朝儒。\n詩以示兒曹，其無迷厥初。\n","id":61946,"chapter":"卷四十七","chapternum":47,"title":"示兒","titledesc":"","collection":"","collectiondesc":"","poemindex":42},{"author":"韓愈","charstyle":"古體詩","content":"庭楸止五株，共生十步間。\n各有藤繞之，上各相鉤聨。\n下葉各垂地，樹顛各雲連。\n朝日出其東，我常坐西偏。\n夕日在其西，我常坐東邉。\n當晝日在上，我在中央間。\n仰視何青青，上不見纖穿。\n朝暮無日時，我且八九旋。\n濯濯晨露香，明珠何聨聨。\n夜月來照之，蒨蒨自生煙。\n我已自頑鈍，重遭五楸牽。\n客來尚不見，肯到權門前。\n權門衆所趨，有客動百千。\n九牛亡一毛，未在多少間。\n往既無可顧，不徃自可憐。\n","id":61947,"chapter":"卷四十七","chapternum":47,"title":"庭楸","titledesc":"","collection":"","collectiondesc":"","poemindex":43},{"author":"韓愈","charstyle":"古體詩","content":"鄴侯家多書，插架三萬軸。\n一一懸牙籖，新若手未觸。\n為人強記覽，過眼不再讀。\n偉哉羣聖文，磊落載其腹。\n行年餘五十，出守數已六。\n京邑有舊廬，不容乆食宿。\n臺閣多官員，無地寄一足。\n我雖官在朝，氣勢日局縮。\n屢為丞相言，雖懇不見錄。\n送行過滻水，東望不轉目。\n今子從之遊，學問得所欲。\n入海觀龍魚，矯翮逐黄鵠。\n勉為新詩章，月寄三四幅。\n","id":61948,"chapter":"卷四十七","chapternum":47,"title":"送諸葛覺徃隨州讀書","titledesc":"","collection":"","collectiondesc":"","poemindex":44},{"author":"韓愈","charstyle":"古體詩","content":"榜舟南山下，上上不得返。\n幽事隨去多，孰能量近逺。\n陰沈過連樹，藏昻抵横坂。\n石麤肆磨礪，波惡厭牽挽。\n或倚偏岸漁，竟就平洲飯。\n㸃㸃暮雨飄，梢梢新月偃。\n餘年懍無幾，休日愴已晚。\n自是病使然，非由取髙蹇。\n","id":61949,"chapter":"卷四十七","chapternum":47,"title":"南溪始泛","titledesc":"","collection":"","collectiondesc":"","poemindex":45},{"author":"韓愈","charstyle":"古體詩","content":"南溪亦清駛，而無檝與舟。\n山農驚見之，隨我觀不休。\n不惟兒童輩，或有杖白頭。\n饋我籠中瓜，勸我此淹留。\n我云以病歸，此已頗自由。\n幸有用餘俸，置居在西疇。\n囷倉米榖滿，未有旦夕憂。\n上去無得得，下來亦悠悠。\n但恐煩里閭，時有緩急投。\n願為同社人，雞豚燕春秋。\n","id":61950,"chapter":"卷四十七","chapternum":47,"title":"南溪始泛","titledesc":"","collection":"","collectiondesc":"","poemindex":46},{"author":"韓愈","charstyle":"古體詩","content":"足弱不能步，自宜收朝蹟。\n羸形可輿致，佳觀安可擲。\n即此南坂下，乆聞有水石。\n拕舟入其間，溪流正清激。\n隨波吾未能，峻瀨乍可刺。\n鷺起若導吾，前飛數十尺。\n亭亭栁帶沙，團團松冠壁。\n歸時還盡夜，誰謂非事役。\n","id":61951,"chapter":"卷四十七","chapternum":47,"title":"南溪始泛","titledesc":"","collection":"","collectiondesc":"","poemindex":47}]