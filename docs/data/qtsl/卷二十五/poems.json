[{"author":"【作者】杜甫〈二〉","charstyle":"【古近体】古體詩〈二〉","id":5946,"chapter":"卷二十五","chapternum":25,"title":"佳人","titledesc":"","content":"絶代有佳人幽居在空谷自云良家子零落依草木闗中昔䘮敗兄弟遭殺戮官髙何足論不得收骨肉世情惡衰歇萬事隨轉燭夫壻輕薄兒新人已如玉合婚尚知時鴛鴦不獨宿但見新人笑那聞舊人哭在山泉水清出山泉水濁侍婢賣珠迴牽蘿補茅屋摘花不插髪采柏動盈掬天寒翠袖薄日暮倚脩竹","collection":"","collectiondesc":"","poemindex":1},{"author":"【作者】杜甫〈二〉","charstyle":"【古近体】古體詩〈二〉","id":5947,"chapter":"卷二十五","chapternum":25,"title":"昔遊","titledesc":"","content":"昔謁華盖君深求洞宫脚玉棺已上天白日亦寂寞暮昇艮岑頂巾几猶未却弟子四五人入来淚俱落余時遊名山發軔在逺壑良覿違夙願含凄向寥廓林昏罷幽磬竟夜伏石閣王喬下天壇微月映皓鶴晨溪嚮虚駃歸徑行已昨豈辭青鞋胝悵望金匕藥東䝉赴舊隠尚憶同志樂伏事董先生於今獨蕭索胡為客關塞道意久衰薄妻子亦何人丹砂負前諾雖悲鬒髪變未憂筋力弱扶藜望清秋有興入廬霍","collection":"","collectiondesc":"","poemindex":2},{"author":"【作者】杜甫〈二〉","charstyle":"【古近体】古體詩〈二〉","id":5948,"chapter":"卷二十五","chapternum":25,"title":"西枝村尋置草堂地夜宿賛公土室","titledesc":"","content":"出郭眄細岑披榛得微路溪行一流水曲折方屢渡賛公湯休徒好靜心迹素昨枉霞上作盛論巖中趣怡然共攜手恣意同逺步捫蘿澁先登陟巘眩反顧要求陽岡煖苦陟陰嶺沍惆悵老大藤沈吟屈蟠樹卜居意未展杖筞迴且暮層巔餘落日草蔓已多露\n天寒鳥已歸月出人更靜土室延白光松門耿疎影躋攀倦日短語樂寄夜永明燃林中薪暗汲石底井大師京國舊徳業天機秉從來支許遊興趣江湖迥數奇謫關塞道廣存箕潁何知戎馬間忽接塵事屛幽尋豈一路逺色有諸嶺晨光稍曚曨更越西南頂","collection":"","collectiondesc":"","poemindex":3},{"author":"【作者】杜甫〈二〉","charstyle":"【古近体】古體詩〈二〉","id":5949,"chapter":"卷二十五","chapternum":25,"title":"寄賛上人","titledesc":"","content":"一昨陪錫杖卜隣南山幽年侵腰脚衰未便隂崖秋重岡北面起竟日陽光留茅屋買兼土斯焉心所求近聞西枝西有谷杉桼稠亭午頗和暖石田又足収當期塞雨乾宿昔齒疾瘳徘徊虎穴上面勢龍泓頭柴荆具茶茗逕路通林丘與子成二老来往亦風流","collection":"","collectiondesc":"","poemindex":4},{"author":"【作者】杜甫〈二〉","charstyle":"【古近体】古體詩〈二〉","id":5950,"chapter":"卷二十五","chapternum":25,"title":"夢李白","titledesc":"","content":"死别已吞聲生别常惻惻江南瘴癘地逐客無消息故人入我夢明我長相憶恐非平生魂路逺不可測魂來楓葉青魂返關塞黒君今在羅網何以有羽翼落月滿屋梁猶疑照顔色水深波浪濶無使蛟龍得\n浮雲終日行遊子久不至三夜頻夢君情親見君意告歸常局促苦道来不易江湖多風波舟楫恐失墜出門搔白首苦負生平志冠盖滿京華斯人獨憔悴孰云網恢恢將老身反累千秋萬嵗名寂寞身後事","collection":"","collectiondesc":"","poemindex":5},{"author":"【作者】杜甫〈二〉","charstyle":"【古近体】古體詩〈二〉","id":5951,"chapter":"卷二十五","chapternum":25,"title":"有懐台州鄭十八司戸","titledesc":"","content":"天台隔三江風浪無晨暮鄭公縱得歸老病不識路昔如水上鷗今如罝中兔性命由他人悲辛但狂顧山鬼獨一脚蝮虵長如樹呼號傍孤城嵗月誰與度從来禦魑魅多為才名悮夫子嵇阮流更被時俗惡海隅微小吏眼暗髪垂素黄帽映青袍非供折腰具平生一杯酒見我故人遇相望無所成乾坤莽迴互","collection":"","collectiondesc":"","poemindex":6},{"author":"【作者】杜甫〈二〉","charstyle":"【古近体】古體詩〈二〉","id":5952,"chapter":"卷二十五","chapternum":25,"title":"遣興","titledesc":"","content":"蟄龍三冬卧老鶴萬里心昔時賢俊人未遇猶視今嵇康不得死孔明有知音又如壠厎松用捨在所尋大哉霜雪幹嵗久爲枯林\n昔者龎徳公未曾入州府襄陽耆舊間處士節獨苦豈無濟時策終竟畏羅罟林茂鳥有歸水深魚知聚舉家依鹿門劉表焉得取","collection":"","collectiondesc":"","poemindex":7},{"author":"【作者】杜甫〈二〉","charstyle":"【古近体】古體詩〈二〉","id":5953,"chapter":"卷二十五","chapternum":25,"title":"遣興","titledesc":"","content":"朔風飄胡雁慘澹帶砂礫長林何蕭蕭秋草萋更碧北里富薫天髙樓夜吹笛焉知南隣客九月猶絺綌長陵鋭頭兒出獵待明發騂弓金爪鏑白馬蹴微雪未知所馳逐但見暮光滅歸來懸兩狼門戸有旌節漆有用而割膏以明自煎蘭摧白露下桂折秋風前府中羅舊尹沙道尚依然赫赫蕭京兆今爲時所憐猛虎憑其威往往遭急縛雷吼徒咆哮枝橕已在脚忽看皮寢處無復睛閃爍人有甚於斯足以勸元惡","collection":"","collectiondesc":"","poemindex":8},{"author":"【作者】杜甫〈二〉","charstyle":"【古近体】古體詩〈二〉","id":5954,"chapter":"卷二十五","chapternum":25,"title":"遣興","titledesc":"","content":"天用莫如龍有時繫扶桑頓轡海徒涌神人身更長性命茍不存英雄徒自強吞聲勿復道真宰意茫茫地用莫如馬無良復誰記此日千里鳴追風可君意君看渥洼種態與駑駘異不雜蹄齧間逍遥有能事陶潛避俗翁未必能達道觀其著詩集頗亦恨枯槁達生豈自足黙識盖不早有子賢與愚何其掛懐抱賀公雅吳語在位常清狂上疏乞骸骨黄冠歸故鄉爽氣不可致斯人今則亡山陰一茅宇江海日凄凉吾憐孟浩然裋褐即長夜賦詩何必多往往凌鮑謝清江空舊魚春雨餘甘蔗每望東南雲令人幾悲吒","collection":"","collectiondesc":"","poemindex":9},{"author":"【作者】杜甫〈二〉","charstyle":"【古近体】古體詩〈二〉","id":5955,"chapter":"卷二十五","chapternum":25,"title":"前出塞","titledesc":"","content":"戚戚去故里悠悠赴交河公家有程期亡命嬰禍羅君已富土境開邊一何多棄絶父母恩吞聲行負戈出門日已逺不受徒旅欺骨肉恩豈斷男兒死無時走馬脱轡頭手中挑青絲㨗下萬仭岡俯身試搴旗磨刀嗚咽水水赤刃傷手欲輕斷腸聲心緒亂已久丈夫誓許國憤惋復何有功名圗麒麟戰骨當速朽送徒既有長逺戍亦有身生死向前去不勞吏怒嗔路逢相識人附書與六親哀哉兩決絶不復同苦辛迢迢萬餘里領我赴三軍軍中異苦樂主將寧盡聞隔河見敵騎倐忽數百羣我始爲奴僕幾時樹功勲挽弓當挽强用箭當用長射人先射馬擒賊先擒王殺人亦有限列國自有疆茍能制侵陵豈在多殺傷驅馬天雨雪軍行入髙山逕危抱寒石指落層氷間已去漢月逺何時築城還浮雲暮南征可望不可攀單于冦我壘百里風塵昏雄劍四五動彼軍爲我奔擄其名王歸繫頸授轅門潛身備行列一勝何足論從軍十年餘能無分寸功衆人貴茍得欲語羞雷同中原有鬬爭况在狄與戎丈夫四方志安可辭固窮〈箋曰前出塞爲徴秦隴之兵赴交河而作後出塞為徴東都之兵赴薊門而作也前則主上好武窮兵開邊故以從征苦樂之辭言之後則祿山逆莭既萌幽燕騷動而人主不悟卒有陷沒之禍假征戍者之辭以譏切之也〉","collection":"","collectiondesc":"","poemindex":10},{"author":"【作者】杜甫〈二〉","charstyle":"【古近体】古體詩〈二〉","id":5956,"chapter":"卷二十五","chapternum":25,"title":"後出塞","titledesc":"","content":"男兒生世間及壯當封侯戰伐有功業焉能守舊丘召募赴薊門軍動不可留千金買馬鞭百金裝刀頭閭里送我行親戚擁道周斑白居上列酒酣進庶羞少年别有贈含笑看吴鈎\n朝進東門營暮上河陽橋落日照大旗馬鳴風蕭蕭平沙列萬幕部伍各見招中天懸明月令嚴夜寂寥悲笳數聲動壯士慘不驕借問大將誰恐是霍嫖姚\n古人重守邊今人重髙勲豈知英雄主出師亘長雲六合已一家四夷且孤軍遂使貔虎士奮身勇所聞拔劍擊大荒日收胡馬羣誓開玄冥北持以奉吾君\n獻凱日繼踵兩蕃靜無虞漁陽豪俠地擊鼓吹笙竽雲帆轉遼海粳稻来東吴越羅與楚練照耀輿臺軀主將位益崇氣驕凌上都邊人不敢議議者死路衢\n我本良家子出師亦多門將驕益愁思身貴不足論躍馬二十年恐辜明主恩坐見幽州騎長驅河洛昏中夜間道歸故里但空村惡名幸脫免窮老無兒孫","collection":"","collectiondesc":"","poemindex":11},{"author":"【作者】杜甫〈二〉","charstyle":"【古近体】古體詩〈二〉","id":5957,"chapter":"卷二十五","chapternum":25,"title":"别賛上人","titledesc":"","content":"百川日東流客去亦不息我生苦飄蕩何時有終極賛公釋門老放逐来上國還為世塵嬰頗帶顦顇色楊枝晨在手豆子雨已熟是身如浮雲安可限南北異縣逢舊友初忻寫胸臆天長關塞寒嵗暮饑凍逼野風吹征衣欲别向曛黑馬嘶思故櫪歸鳥盡斂翼古來聚散地宿昔長荆棘相看俱衰年出處各努力","collection":"","collectiondesc":"","poemindex":12},{"author":"【作者】杜甫〈二〉","charstyle":"【古近体】古體詩〈二〉","id":5958,"chapter":"卷二十五","chapternum":25,"title":"萬丈潭〈同谷縣作〉","titledesc":"","content":"青溪合冥寞神物有顯晦龍依積水蟠窟壓萬丈内跼步凌垠堮側身下煙靄前臨洪濤寛却立蒼石大山危一徑盡崖絶兩壁對削成根虚無倒影垂澹瀩黑如灣澴厎清見光炯碎孤雲倒來深飛鳥不在外髙蘿成帷幄寒木累旌斾逺川曲通流嵌竇潛洩瀨造幽無人境發興自我輩告歸遺恨多將老斯遊最閉藏脩鱗蟄出入巨石礙何事暑天過快意風雨㑹","collection":"","collectiondesc":"","poemindex":13},{"author":"【作者】杜甫〈二〉","charstyle":"【古近体】古體詩〈二〉","id":5959,"chapter":"卷二十五","chapternum":25,"title":"發秦州〈乾元二年自秦州赴同谷縣紀行十二首〉","titledesc":"","content":"我衰更懶拙生事不自謀無食問樂土無衣思南州漢源十月交天氣涼如秋草木未黃落况聞山水幽栗亭名更佳下有良田疇充腸多薯蕷崖蜜亦易求密竹復冬筍清池可方舟雖傷旅寓逺庶遂平生遊此邦俯要衝實恐人事稠應接非本性登臨未銷憂谿谷無異石塞田始微收豈復慰老夫惘然難久留日色隠孤戍烏啼滿城頭中宵驅車去飲馬寒塘流磊落星月髙蒼茫雲霧浮大哉乾坤内吾道長悠悠","collection":"","collectiondesc":"","poemindex":14},{"author":"【作者】杜甫〈二〉","charstyle":"【古近体】古體詩〈二〉","id":5960,"chapter":"卷二十五","chapternum":25,"title":"赤谷","titledesc":"","content":"天寒霜雪繁遊子有所之豈但嵗月暮重来未有期晨發赤谷亭險艱方自兹亂石無改轍我車已載脂山深苦多風落日童稚饑悄然村墟迥煙火何由追貧病轉零落故鄉不可思常恐道路死永為髙人嗤","collection":"","collectiondesc":"","poemindex":15},{"author":"【作者】杜甫〈二〉","charstyle":"【古近体】古體詩〈二〉","id":5961,"chapter":"卷二十五","chapternum":25,"title":"鐵堂峽","titledesc":"","content":"山風吹遊子縹緲乘險絶硤形藏堂隍壁色立積鐵徑摩穹蒼蟠石與厚地裂修纖無垠竹嵌空太始雪威遲哀壑底徒旅慘不悅水寒長氷横我馬骨正折生涯抵弧矢盜賊殊未滅飄蓬踰三年迴首肝肺熱","collection":"","collectiondesc":"","poemindex":16},{"author":"【作者】杜甫〈二〉","charstyle":"【古近体】古體詩〈二〉","id":5962,"chapter":"卷二十五","chapternum":25,"title":"鹽井","titledesc":"","content":"鹵中草木白青者官鹽煙官作既有程煮鹽煙在川汲井嵗榾榾出車日連連自公斗三百轉致斛六千君子慎止足小人苦喧闐我何良歎嗟物理固自然","collection":"","collectiondesc":"","poemindex":17},{"author":"【作者】杜甫〈二〉","charstyle":"【古近体】古體詩〈二〉","id":5963,"chapter":"卷二十五","chapternum":25,"title":"寒硤","titledesc":"","content":"行邁日悄悄山谷勢多端雲門轉絶岸積阻霾天寒寒硤不可度我實衣裳單况當仲冬交泝沿増波瀾野人尋煙語行子傍水餐此生免荷殳未敢辭路難","collection":"","collectiondesc":"","poemindex":18},{"author":"【作者】杜甫〈二〉","charstyle":"【古近体】古體詩〈二〉","id":5964,"chapter":"卷二十五","chapternum":25,"title":"法鏡寺","titledesc":"","content":"身危適他州勉強終勞苦神傷山行深愁破崖寺古嬋姢碧鮮淨蕭摵寒籜聚回回山根水冉冉松上雨洩雲䝉清晨初日翳復吐朱甍半光炯戸牖粲可數拄策忘前期出蘿已亭午㝠冥子規叫微徑不復取","collection":"","collectiondesc":"","poemindex":19},{"author":"【作者】杜甫〈二〉","charstyle":"【古近体】古體詩〈二〉","id":5965,"chapter":"卷二十五","chapternum":25,"title":"青陽峽","titledesc":"","content":"塞外苦厭山南行道彌惡岡巒相經亘雲水氣參錯林迥硤角來天窄壁面削磎西五里石奮怒向我落仰看日車側俯恐坤軸弱魑魅嘯有風霜霰浩漠漠昨憶踰隴坂髙秋視吳岳東笑蓮華卑北知崆峒薄超然侔壯觀已謂殷寥廓突兀猶趁人及兹歎冥寞","collection":"","collectiondesc":"","poemindex":20},{"author":"【作者】杜甫〈二〉","charstyle":"【古近体】古體詩〈二〉","id":5966,"chapter":"卷二十五","chapternum":25,"title":"龍門鎮","titledesc":"","content":"細泉兼輕氷沮洳棧道濕不辭辛苦行迫此短景急石門雪雲隘古鎮峯巒集旌竿暮慘澹風水白刃澁胡馬屯成臯防虞此何及嗟爾逺戍人山寒夜中泣","collection":"","collectiondesc":"","poemindex":21},{"author":"【作者】杜甫〈二〉","charstyle":"【古近体】古體詩〈二〉","id":5967,"chapter":"卷二十五","chapternum":25,"title":"石龕","titledesc":"","content":"熊羆咆我東虎豹號我西我後鬼長嘯我前狨又啼天寒昬無日山逺道路迷驅車石龕下仲冬見虹蜺伐竹者誰子悲歌上雲梯爲官採美箭五嵗供梁齊苦云直簳盡無以充提攜奈何漁陽騎颯颯驚蒸黎","collection":"","collectiondesc":"","poemindex":22},{"author":"【作者】杜甫〈二〉","charstyle":"【古近体】古體詩〈二〉","id":5968,"chapter":"卷二十五","chapternum":25,"title":"積草嶺","titledesc":"","content":"連峯積長陰白日逓隠見颼颼林響交慘慘石狀變山分積草嶺路異明水縣旅泊吾道窮衰年嵗時倦卜居尚百里休駕投諸彦邑有佳主人情如已㑹面来書語絶妙逺客驚深眷食蕨不願餘茅茨眼中見","collection":"","collectiondesc":"","poemindex":23},{"author":"【作者】杜甫〈二〉","charstyle":"【古近体】古體詩〈二〉","id":5969,"chapter":"卷二十五","chapternum":25,"title":"泥功山","titledesc":"","content":"朝行青泥上暮在青泥中泥濘非一時版築勞人功不畏道途永乃將汩沒同白馬為鐵驪小兒成老翁哀猿透却墜死鹿力所窮寄語北來人後來莫匆匆","collection":"","collectiondesc":"","poemindex":24},{"author":"【作者】杜甫〈二〉","charstyle":"【古近体】古體詩〈二〉","id":5970,"chapter":"卷二十五","chapternum":25,"title":"鳳凰臺","titledesc":"","content":"亭亭鳳凰臺北對西康州西伯今寂寞鳳聲亦悠悠山峻路絶蹤石林氣髙浮安得萬丈梯為君上上頭恐有無母雛飢寒日啾啾我能剖心出飲啄慰孤愁心以當竹實炯然無外求血以當醴泉豈徒比清流所重王者瑞敢辭微命休坐看綵翮長舉意八極周自天銜瑞圗飛下十二樓圖以奉至尊鳳以垂鴻猷再光中興業一洗蒼生憂深衷正為此羣盜何淹留","collection":"","collectiondesc":"","poemindex":25},{"author":"【作者】杜甫〈二〉","charstyle":"【古近体】古體詩〈二〉","id":5971,"chapter":"卷二十五","chapternum":25,"title":"發同谷縣〈乾元二年十二月一日自隴右赴劒南紀行〉","titledesc":"","content":"賢有不黔突聖有不煖席况我飢愚人焉能尚安宅始來兹山中休駕喜地僻奈何迫物累一嵗四行役忡忡去絶境杳杳更逺適停驂龍潭雲迴首白崖石臨歧别數子握手淚再滴交情無舊深窮老多慘慼平生懶拙意偶值棲遁跡去住與願違仰慙林間翮","collection":"","collectiondesc":"","poemindex":26},{"author":"【作者】杜甫〈二〉","charstyle":"【古近体】古體詩〈二〉","id":5972,"chapter":"卷二十五","chapternum":25,"title":"木皮嶺","titledesc":"","content":"首路栗亭西尚想鳳皇村季冬攜童稚辛苦赴蜀門南登木皮嶺艱險不易論汗流被我體祈寒為之暄逺岫爭輔佐千巖自崩奔始知五岳外别有他山尊仰干塞大眀俯入裂厚坤再聞虎豹鬬屢跼風水昏髙有廢閣道摧折如短轅下有冬青林石上走長根西崖特秀發煥若靈芝繁潤聚金碧氣清無沙土痕憶觀崑崙圗目擊玄圃存對此欲何適黙傷垂老魂","collection":"","collectiondesc":"","poemindex":27},{"author":"【作者】杜甫〈二〉","charstyle":"【古近体】古體詩〈二〉","id":5973,"chapter":"卷二十五","chapternum":25,"title":"白沙渡","titledesc":"","content":"畏途隨長江渡口下絶岸差池上舟楫杳窕入雲漢天寒荒野外日暮中流半我馬向北嘶山猿飲相喚水清石礧礧沙白灘漫漫迥然洗愁辛多病一疎散髙壁抵嶔崟洪濤越凌亂臨風獨迴首攬轡復三歎","collection":"","collectiondesc":"","poemindex":28},{"author":"【作者】杜甫〈二〉","charstyle":"【古近体】古體詩〈二〉","id":5974,"chapter":"卷二十五","chapternum":25,"title":"水㑹渡","titledesc":"","content":"山行有常程中夜尚未安微月沒已久崖傾路何難大江動我前洶若溟渤寛篙師暗理楫歌笑輕波瀾霜濃木石滑風急手足寒入舟已千憂陟巘仍萬盤迴眺積水外始知衆星乾逺遊令人瘦衰疾慙加餐","collection":"","collectiondesc":"","poemindex":29},{"author":"【作者】杜甫〈二〉","charstyle":"【古近体】古體詩〈二〉","id":5975,"chapter":"卷二十五","chapternum":25,"title":"飛仙閣","titledesc":"","content":"土門山行窄微徑緣秋毫棧雲闌干峻梯石結構牢萬壑欹疎林積陰帶奔濤寒日外淡泊長風中怒號歇鞍在地底始覺所歴髙往來雜坐卧人馬同疲勞浮生有定分飢飽豈可逃歎息謂妻子我何隨汝曹","collection":"","collectiondesc":"","poemindex":30},{"author":"【作者】杜甫〈二〉","charstyle":"【古近体】古體詩〈二〉","id":5976,"chapter":"卷二十五","chapternum":25,"title":"五盤","titledesc":"","content":"五盤雖云險山色佳有餘仰凌棧道細俯映江木疎地僻無網罟水清反多魚好鳥不妄飛野人半巢居喜見淳朴俗坦然心神舒東郊尚格鬬巨猾何時除故鄉有弟妹流落隨丘墟成都萬事好豈若歸吾廬","collection":"","collectiondesc":"","poemindex":31},{"author":"【作者】杜甫〈二〉","charstyle":"【古近体】古體詩〈二〉","id":5977,"chapter":"卷二十五","chapternum":25,"title":"龍門閣","titledesc":"","content":"清江下龍門絶壁無尺土長風駕髙浪浩浩自太古危途中縈盤仰望垂綫縷滑石欹誰鑿浮梁裊相拄目眩隕雜花頭風吹過雨百年不敢料一墜那得取飽聞經瞿塘足見度大庾終身歴艱險恐懼從此數","collection":"","collectiondesc":"","poemindex":32},{"author":"【作者】杜甫〈二〉","charstyle":"【古近体】古體詩〈二〉","id":5978,"chapter":"卷二十五","chapternum":25,"title":"石櫃閣","titledesc":"","content":"季冬日已長山晩半天赤蜀道多早花江間饒奇石石櫃曾波上臨虚蕩髙壁清暉回羣鷗暝色帶逺客羇棲負幽意感歎向絶跡信甘孱懦嬰不獨凍餒迫優游謝康樂放浪陶彭澤吾衰未自安謝爾性所適","collection":"","collectiondesc":"","poemindex":33},{"author":"【作者】杜甫〈二〉","charstyle":"【古近体】古體詩〈二〉","id":5979,"chapter":"卷二十五","chapternum":25,"title":"桔栢渡","titledesc":"","content":"青冥寒江渡駕竹為長橋竿濕煙漠漠江永風蕭蕭連笮動嫋娜征衣颯飄颻急流鴇鷁散絶岸黿鼉驕西轅自兹異東逝不可要髙通荆門路濶㑹滄海潮孤光隠顧眄遊子悵寂寥無以洗心胸前登但山椒","collection":"","collectiondesc":"","poemindex":34},{"author":"【作者】杜甫〈二〉","charstyle":"【古近体】古體詩〈二〉","id":5980,"chapter":"卷二十五","chapternum":25,"title":"劒門","titledesc":"","content":"惟天有設險劒門天下壯連山抱西南石角皆北向兩崖崇墉倚刻畫城郭狀一夫怒臨闗百萬未可傍珠玉走中原岷峨氣悽愴三皇五帝前雞犬各相放後王尚柔逺職貢道已䘮至今英雄人髙視見覇王并吞與割據極力不相讓吾將罪真宰意欲鏟疊嶂恐此復偶然臨風黙惆悵","collection":"","collectiondesc":"","poemindex":35},{"author":"【作者】杜甫〈二〉","charstyle":"【古近体】古體詩〈二〉","id":5981,"chapter":"卷二十五","chapternum":25,"title":"鹿頭山","titledesc":"","content":"鹿頭何亭亭是日慰飢渴連山西南斷俯見千里豁遊子出京華劒門不可越及兹險阻盡始喜原野濶殊方昔三分覇氣曾間發天下今一家雲端失雙闕悠然想揚馬繼起名硉兀有文令人傷何處埋爾骨紆餘脂膏地慘澹豪俠窟仗鉞非老臣宣風豈専達冀公柱石姿論道邦國活斯人亦何幸公鎮踰嵗月〈箋曰僕射裴冀公冕〉","collection":"","collectiondesc":"","poemindex":36},{"author":"【作者】杜甫〈二〉","charstyle":"【古近体】古體詩〈二〉","id":5982,"chapter":"卷二十五","chapternum":25,"title":"成都府","titledesc":"","content":"翳翳桑榆日照我征衣裳我行山川異忽在天一方但逢新人民未卜見故鄉大江東流去遊子去日長曽城填華屋季冬樹木蒼喧然名都㑹吹簫間笙簧信美無與適側身望川梁鳥雀夜各歸中原杳茫茫初月出不髙衆星尚爭光自古有羇旅我何苦哀傷","collection":"","collectiondesc":"","poemindex":37},{"author":"【作者】杜甫〈二〉","charstyle":"【古近体】古體詩〈二〉","id":5983,"chapter":"卷二十五","chapternum":25,"title":"贈蜀僧閭丘師兄〈太常博士均之孫〉","titledesc":"","content":"大師銅梁秀籍籍名家孫嗚呼先博士炳靈精氣奔惟昔武皇后臨軒御乾坤多士盡儒冠墨客藹雲屯當時上紫殿不獨卿相尊世傳閭丘筆峻絶踰崑崙鳳藏丹霄暮龍去白水渾青熒雪嶺東碑碣舊製存斯文散都邑髙價越璵璠晩看作者意妙絶與誰論吾祖詩冠古同年䝉主恩豫章夾日月嵗久空深根小子思疎濶豈能達詞門窮愁一揮淚相遇即諸昆我住錦官城兄居祇樹園地近慰旅愁往來當丘樊天涯歇滯雨粳稻卧不翻漂然薄遊倦始與道侣敦景晏步脩廊而無車馬喧夜䦨接軟語落月如金盆漠漠世界黑驅驅爭奪繁惟有摩尼珠可照濁水源","collection":"","collectiondesc":"","poemindex":38},{"author":"【作者】杜甫〈二〉","charstyle":"【古近体】古體詩〈二〉","id":5984,"chapter":"卷二十五","chapternum":25,"title":"泛溪","titledesc":"","content":"落景下髙堂進舟泛迴溪誰家築居小未盡喬木西逺郊信荒僻秋色有餘凄練練峯上雪纖纖雲表霓童戲左右岸罟弋畢提攜翻倒芰荷亂指揮逕路迷得魚已割鱗採藕不洗泥人情逐鮮美物賤事已暌吾村靄暝姿異舎雞亦棲蕭條欲何適出處庶可齊衣上見新月霜中登故畦濁醪自初熟東城多鼔鼙","collection":"","collectiondesc":"","poemindex":39},{"author":"【作者】杜甫〈二〉","charstyle":"【古近体】古體詩〈二〉","id":5985,"chapter":"卷二十五","chapternum":25,"title":"病柏","titledesc":"","content":"有柏生崇岡童童狀車盖偃蹙龍虎姿主當風雲㑹神明依正直故老多再拜豈知千年根中路顔色壞出非不得地蟠據亦髙大嵗寒忽無憑日夜柯葉改丹鳳領九雛哀鳴翔其外鴟鴞志意滿養子穿穴内客從何鄉来佇立久吁怪靜求元精理浩蕩難倚賴","collection":"","collectiondesc":"","poemindex":40},{"author":"【作者】杜甫〈二〉","charstyle":"【古近体】古體詩〈二〉","id":5986,"chapter":"卷二十五","chapternum":25,"title":"病橘","titledesc":"","content":"羣橘少生意雖多亦奚為惜哉結實小酸澁如棠梨剖之盡蠧蟲采掇爽其宜紛然不適口豈止存其皮蕭蕭半死葉未忍别故枝玄冬霜雪積况乃迴風吹嘗聞蓬萊殿羅列瀟湘姿此物嵗不稔玉食失光輝冦盜尚憑陵當君減膳時汝病是天意吾敢罪有司憶昔南海使奔騰獻荔支百馬死山谷到今耆舊悲","collection":"","collectiondesc":"","poemindex":41},{"author":"【作者】杜甫〈二〉","charstyle":"【古近体】古體詩〈二〉","id":5987,"chapter":"卷二十五","chapternum":25,"title":"枯㯶","titledesc":"","content":"蜀門多㯶櫚髙者十八九其皮割剝甚雖衆亦易朽徙布如雲葉青黄嵗寒後交横集斧斤凋䘮先蒲栁傷時苦軍乏一物官盡取嗟爾江漢人生成復何有有同枯㯶木使我沈歎久死者即已休生者何自守啾啾黃雀啅側見寒蓬走念爾形影乾摧殘沒藜莠","collection":"","collectiondesc":"","poemindex":42},{"author":"【作者】杜甫〈二〉","charstyle":"【古近体】古體詩〈二〉","id":5988,"chapter":"卷二十五","chapternum":25,"title":"枯柟","titledesc":"","content":"楩柟枯崢嶸鄉黨皆莫記不知幾百嵗慘慘無生意上枝摩皇天下根蟠厚地巨圍雷霆坼萬孔蟲蟻萃凍雨落流膠衝風奪佳氣白鵠遂不来天雞為愁思猶含棟樑具無復霄漢志良工古昔少識者出涕淚種榆水中央成長何容易截承金露盤裊裊不自畏","collection":"","collectiondesc":"","poemindex":43},{"author":"【作者】杜甫〈二〉","charstyle":"【古近体】古體詩〈二〉","id":5989,"chapter":"卷二十五","chapternum":25,"title":"戲贈友","titledesc":"","content":"元年建巳月郎有焦校書自誇足膂力能騎生馬駒一朝被馬踏脣裂板齒無壯心不肯已欲得東擒胡元年建巳月官有王司直馬驚折左臂骨折面如墨駑駘漫深泥何不避雨色勸君休歎恨未必不為福〈箋曰是月代宗改元復以建已月為四月詩云元年建巳月記其初也〉","collection":"","collectiondesc":"","poemindex":44},{"author":"【作者】杜甫〈二〉","charstyle":"【古近体】古體詩〈二〉","id":5990,"chapter":"卷二十五","chapternum":25,"title":"遭田父泥飲美嚴中丞","titledesc":"","content":"步屧隨春風村村自花栁田翁逼社日邀我嘗春酒酒酣誇新尹畜眼未見有迴頭指大男渠是弓弩手名在飛騎籍長畨嵗時久前日放營農辛苦救衰朽差科死則已誓不舉家走今年大作社拾遺能住否叫婦開大瓶盆中為吾取感此氣揚揚須知風化首語多雖雜亂說尹終在口朝来偶然出自卯將及酉久客惜人情如何拒鄰叟髙聲索果栗欲起時被肘指揮過無禮未覺村野醜月出遮我留仍嗔問升斗","collection":"","collectiondesc":"","poemindex":45},{"author":"【作者】杜甫〈二〉","charstyle":"【古近体】古體詩〈二〉","id":5991,"chapter":"卷二十五","chapternum":25,"title":"冬到金華山觀因得故拾遺陳公學堂遺跡","titledesc":"","content":"涪右衆山内金華紫崔嵬上有蔚藍天垂光抱瓊臺繫舟接絶壁杖策窮縈回四顧俯層巔淡然川谷開雪嶺日色死霜鴻有餘哀焚香玉女跪霧裏仙人来陳公讀書堂石柱仄青苔悲風為我起激烈傷雄才","collection":"","collectiondesc":"","poemindex":46},{"author":"【作者】杜甫〈二〉","charstyle":"【古近体】古體詩〈二〉","id":5992,"chapter":"卷二十五","chapternum":25,"title":"謁文公上方","titledesc":"","content":"野寺隠喬木山僧髙下居石門日色異絳氣横扶疎窈窕入風磴長蘿紛卷舒庭前猛虎卧遂得文公廬俯視萬家邑煙塵對階除吾師雨花外不下十年餘長者自布金禪龕只晏如大珠脫玷翳白月當空虚甫也南北人蕪蔓少耘鋤久遭詩酒汚何事忝簪裾王侯與螻蟻同盡隨丘墟願聞第一義迴向心地初金箆刮眼膜價重百車渠無生有汲引兹理儻吹嘘","collection":"","collectiondesc":"","poemindex":47},{"author":"【作者】杜甫〈二〉","charstyle":"【古近体】古體詩〈二〉","id":5993,"chapter":"卷二十五","chapternum":25,"title":"奉贈射洪李四丈","titledesc":"","content":"丈人屋上烏人好烏亦好人生意氣豁不在相逢早南京亂初定所向色枯槁遊子無根株茅齋付秋草東征下月峽挂席窮海島萬里須十金妻孥未相保蒼茫風塵際蹭蹬騏驎老志士懷感傷心胸已傾倒","collection":"","collectiondesc":"","poemindex":48},{"author":"【作者】杜甫〈二〉","charstyle":"【古近体】古體詩〈二〉","id":5994,"chapter":"卷二十五","chapternum":25,"title":"早發射洪縣南途中作","titledesc":"","content":"將老憂貧窶筋力豈能及征途乃侵星得使諸病入鄙人寡道氣在困無獨立俶裝逐徒旅達曙凌險澁寒日出霧遲清江轉山急僕夫行不進駑馬若維縶汀洲稍疎散風景開怏悒空慰所尚懷終非曩遊集衰顔偶一破勝事難屢挹茫然阮籍途更灑楊朱泣","collection":"","collectiondesc":"","poemindex":49},{"author":"【作者】杜甫〈二〉","charstyle":"【古近体】古體詩〈二〉","id":5995,"chapter":"卷二十五","chapternum":25,"title":"通泉驛南去通泉縣十五里山水作","titledesc":"","content":"溪行衣自濕亭午氣始散冬温蚊蚋集人逺鳬鴨亂登頓生曾陰欹傾出髙岸驛樓衰栁側縣郭輕煙畔一川何綺麗盡目窮壯觀山色逺寂寞江光夕滋漫傷時愧孔父去國同王粲我生苦飄零所歴有嗟歎","collection":"","collectiondesc":"","poemindex":50},{"author":"【作者】杜甫〈二〉","charstyle":"【古近体】古體詩〈二〉","id":5996,"chapter":"卷二十五","chapternum":25,"title":"觀薛稷少保書畫壁","titledesc":"","content":"少保有古風得之陜郊篇惜哉功名忤但見書畫傳我游梓州東遺跡涪江邊畫藏青蓮界書入金牓懸仰看垂露姿不崩亦不騫鬱鬱三大字蛟龍岌相纒又揮西方變發地扶屋椽慘淡壁飛動到今色未填此行叠壯觀郭薛俱才賢不知百載後誰復来通泉","collection":"","collectiondesc":"","poemindex":51},{"author":"【作者】杜甫〈二〉","charstyle":"【古近体】古體詩〈二〉","id":5997,"chapter":"卷二十五","chapternum":25,"title":"通泉縣署屋壁後薛少保畫鶴","titledesc":"","content":"薛公十一鶴皆寫青田真畫色久欲盡蒼然猶出塵低昂各有意磊落如長人佳此志氣逺豈惟粉墨新萬里不以力羣遊森㑹神威遲白鳳態非是倉鶊鄰髙堂未傾覆常得慰嘉賓曝露牆壁外終嗟風雨頻赤霄有真骨恥飲洿池津㝠冥任所往脱畧誰能馴","collection":"","collectiondesc":"","poemindex":52},{"author":"【作者】杜甫〈二〉","charstyle":"【古近体】古體詩〈二〉","id":5998,"chapter":"卷二十五","chapternum":25,"title":"將適吴楚留别章使君留後兼幕府諸公得柳字","titledesc":"","content":"我來入蜀門嵗月亦巳久豈惟長兒童自覺成老醜常恐性坦率失身爲杯酒近辭痛飲徒折節萬夫後昔如縱壑魚今如䘮家狗旣無遊方戀行止復何有相逢半新故取别隨薄厚不意青草湖扁舟落吾手眷眷章梓州開筵俯髙柳樓前出騎馬帳下羅賔友健兒簸紅旗此樂或難朽日車隠崑崙鳥雀噪戸牖波濤未足畏三峽徒雷吼所憂盜賊多重見衣冠走中原消息斷黄屋今安否終作適荆蠻安排用莊叟随雲拜東皇挂席上南斗有使即寄書無使長迴首","collection":"","collectiondesc":"","poemindex":53},{"author":"【作者】杜甫〈二〉","charstyle":"【古近体】古體詩〈二〉","id":5999,"chapter":"卷二十五","chapternum":25,"title":"山寺","titledesc":"","content":"野寺根石壁諸龕遍崔嵬前佛不復辨百身一莓苔雖有古殿存世尊亦塵埃如聞龍象泣足令信者哀使君騎紫馬捧擁從西來樹羽靜千里臨江久徘徊山僧衣藍縷告訴棟梁摧公為顧賔徒咄嗟檀施開吾知多羅樹却倚蓮花臺諸天必歡喜鬼物無嫌猜以兹撫士卒孰曰非周才窮子失淨處髙人憂禍胎嵗晏風破肉荒林寒可迴思量入道苦自哂同嬰孩","collection":"","collectiondesc":"","poemindex":54},{"author":"【作者】杜甫〈二〉","charstyle":"【古近体】古體詩〈二〉","id":6000,"chapter":"卷二十五","chapternum":25,"title":"寄題江外草堂〈梓州作寄成都故居〉","titledesc":"","content":"我生性放誕雅欲逃自然嗜酒愛風竹卜居必林泉遭亂到蜀江卧疴遣所便誅茅初一畆廣地方連延經營上元始斷手寳應年敢謀土木麗自覺面勢堅臺亭隨髙下敞豁當清川惟有㑹心侣數能同釣船干戈未偃息安得酣歌眠蛟龍無定窟黄鵠摩蒼天古來達士志寧受外物牽顧惟魯鈍姿豈識悔吝先偶攜老妻去慘澹凌風煙事跡無固必幽貞媿雙全尚念四小松蔓草易拘纒霜骨不甚長永為鄰里憐","collection":"","collectiondesc":"","poemindex":55},{"author":"【作者】杜甫〈二〉","charstyle":"【古近体】古體詩〈二〉","id":6001,"chapter":"卷二十五","chapternum":25,"title":"南池","titledesc":"","content":"崢嶸巴閬間所向盡山谷安知有蒼池萬頃浸坤軸呀然閬城南枕帶巴江腹芰荷入異縣粳稻共比屋皇天不無意美利戒止足髙田失西成此物頗豐熟清源多衆魚逺岸富喬木獨嘆楓香林春時好顔色南有漢王祠終朝走巫祝歌舞散靈衣荒哉舊風俗髙皇亦明王魂魄猶正直不應空陂上縹緲親酒食淫祀自古昔非唯一川瀆干戈浩茫茫地僻傷極目平生江海興遭亂身局促駐馬問漁舟躊躇慰羈束","collection":"","collectiondesc":"","poemindex":56},{"author":"【作者】杜甫〈二〉","charstyle":"【古近体】古體詩〈二〉","id":6002,"chapter":"卷二十五","chapternum":25,"title":"别唐十五誡因寄禮部賈侍郎","titledesc":"","content":"九載一相逢百年能幾何復為萬里别送子山之阿白鶴乆同林潛魚本同河未知棲集期衰老強髙歌歌罷兩悽惻六龍忽蹉跎相視髪皓白况難駐羲和胡星墜燕地漢將仍横戈蕭條四海内人少豺虎多少人慎莫投多虎信所過飢有易子食獸猶畏虞羅子負經濟才天門鬱嵯峨飄颻適東周来往若崩波南宫吾故人白馬金盤陁雄筆映千古見賢心靡他念子善師事嵗寒守舊柯為吾謝賈公病肺卧江沱","collection":"","collectiondesc":"","poemindex":57},{"author":"【作者】杜甫〈二〉","charstyle":"【古近体】古體詩〈二〉","id":6003,"chapter":"卷二十五","chapternum":25,"title":"草堂","titledesc":"","content":"昔我去草堂蠻夷塞成都今我歸草堂成都適無虞請陳初亂時反覆乃須㬰大將赴朝廷羣小起異圗中宵斬白馬盟歃氣已麤西取邛南兵北斷劒閣隅布衣數十人亦擁專城居其勢不兩大始聞蕃漢殊西卒却倒戈賊臣互相誅焉知肘腋禍自及梟獍徒義士皆痛憤紀綱亂相踰一國實三公萬人欲為魚唱和作威福孰肯辨無辜眼前列杻械背後吹笙竽談笑行殺戮濺血滿長衢到今用鉞地風雨聞號呼鬼妾與鬼馬色悲充爾娱國家法令在此又足驚吁賤子且奔走三年望東吳弧矢暗江海難為遊五湖不忍竟舎此復來薙榛蕪入門四松在步屧萬竹疎舊犬喜我歸低徊入衣裾鄰舍喜我歸沽酒攜葫蘆大官喜我来遣騎問所須城郭喜我來賓客隘村墟天下尚未寧健兒勝腐儒飄颻風塵際何地置老夫於時見疣贅骨髓幸未枯飲啄媿殘生食薇不敢餘〈寳應元年四月嚴武入朝七月劒南西川節度徐知道反八月伏誅公攜家避亂梓州廣徳二年武鎮劍南公還成都草堂此詩云大將赴朝廷羣小起異圗謂武入朝而知道反也北斷劍閣隅謂知道以兵守要害武不得出也賊臣互相誅謂知道為其下李忠厚所殺也〉","collection":"","collectiondesc":"","poemindex":58},{"author":"【作者】杜甫〈二〉","charstyle":"【古近体】古體詩〈二〉","id":6004,"chapter":"卷二十五","chapternum":25,"title":"四松","titledesc":"","content":"四松初移時大抵三尺強别来忽三載離立如人長㑹看根不拔莫計枝凋傷幽色幸秀發疎柯亦昻藏所插小藩籬本亦有隄防終然掁撥損得恡千葉黃敢為故林主黎庶猶未康避賊今始歸春草滿空堂覽物嘆衰謝及兹慰凄凉清風為我起灑面若微霜足以送老姿聊待偃蓋張我生無根帶配爾亦茫茫有情且賦詩事跡可兩忘勿矜千載後慘澹蟠穹蒼","collection":"","collectiondesc":"","poemindex":59},{"author":"【作者】杜甫〈二〉","charstyle":"【古近体】古體詩〈二〉","id":6005,"chapter":"卷二十五","chapternum":25,"title":"水檻","titledesc":"","content":"蒼江多風飇雲雨晝夜飛茅軒駕巨浪馬得不低垂遊子久在外門户無人持髙岸尚如谷何傷浮柱欹扶顛有勸誡恐貽識者嗤旣殊大厦傾可以一木支臨川視萬里何必欄檻為人生感故物慷慨有餘悲","collection":"","collectiondesc":"","poemindex":60},{"author":"【作者】杜甫〈二〉","charstyle":"【古近体】古體詩〈二〉","id":6006,"chapter":"卷二十五","chapternum":25,"title":"破船","titledesc":"","content":"平生江海心宿昔具扁舟豈惟青溪上日傍柴門遊蒼皇避亂兵緬邈懷舊丘鄰人亦已非野竹獨脩脩船舷不重扣埋没已經秋仰看西飛翼下愧東逝流故者或可掘新者亦易求所悲數奔竄白屋難久留","collection":"","collectiondesc":"","poemindex":61},{"author":"【作者】杜甫〈二〉","charstyle":"【古近体】古體詩〈二〉","id":6007,"chapter":"卷二十五","chapternum":25,"title":"營屋","titledesc":"","content":"我有陰江竹能令朱夏寒陰通積水内髙入浮雲端甚疑鬼物憑不顧剪伐殘東偏若面勢戸牖永可安愛惜已六載兹晨去千竿蕭蕭見白日洶洶開奔湍度堂匪華麗養拙異考槃草茅雖薙葺衰疾方少寛洗然順所適此足代加餐寂無斤斧響庶遂憇息歡","collection":"","collectiondesc":"","poemindex":62},{"author":"【作者】杜甫〈二〉","charstyle":"【古近体】古體詩〈二〉","id":6008,"chapter":"卷二十五","chapternum":25,"title":"除草","titledesc":"","content":"草有害於人曾何生阻脩其毒甚蜂蠆其多彌道周清晨步前林江色未散憂芒刺在我眼焉能待髙秋霜露一霑凝蕙葉亦難留荷鋤先童稚日入仍討求轉致水中央豈無雙釣舟頑根易滋蔓敢使依舊丘自兹藩籬曠更覺松竹幽芟夷不可闕疾惡信如讐","collection":"","collectiondesc":"","poemindex":63},{"author":"【作者】杜甫〈二〉","charstyle":"【古近体】古體詩〈二〉","id":6009,"chapter":"卷二十五","chapternum":25,"title":"太子張舍人遺織成褥段","titledesc":"","content":"客從西北来遺我翠織成開緘風濤湧中有掉尾鯨逶迤羅水族瑣細不足名客云充君褥承君終宴榮空堂魑魅走髙枕形神清領客珍重意顧我非公卿留之懼不祥施之混柴荆服餙定尊卑大哉萬古程今我一賤老裋褐更無營煌煌珠宫物寢處禍所嬰歎息當路子干戈尚縱橫掌握有權柄衣馬自肥輕李鼎死岐陽實以驕貴盈来瑱賜自盡氣豪直阻兵皆聞黃金多坐見悔吝生奈何田舍翁受此厚貺情錦鯨卷還客始覺心和平振我麤席塵愧客茹藜羮〈箋曰史稱嚴武累年在蜀肆志逞欲恣行猛政窮極奢靡賞賜無度公在武幕下此詩特借以諷諭朋友責善之道也不然辭一織成之遺而侈談殺身自盡之禍不疾而呻豈詩人之意乎草堂詩箋次於廣徳二年在嚴鄭公幕中之作從之〉","collection":"","collectiondesc":"","poemindex":64},{"author":"【作者】杜甫〈二〉","charstyle":"【古近体】古體詩〈二〉","id":6010,"chapter":"卷二十五","chapternum":25,"title":"杜鵑〈居雲安及夔州作〉","titledesc":"","content":"西川有杜鵑東川無杜䳌涪萬無杜䳌雲安有杜䳌我昔遊錦城結廬錦水邊有竹一頃餘喬木上參天杜䳌暮春至哀哀叫其間我見常再拜重是古帝魂生子百鳥巢百鳥不敢嗔仍為餧其子禮若奉至尊鴻雁及羔羊有禮太古前行飛與跪乳識序又知恩聖賢古法則付與後世傳君看禽鳥情猶解事杜䳌今忽暮春間值我病經年身病不能拜淚下如迸泉","collection":"","collectiondesc":"","poemindex":65},{"author":"【作者】杜甫〈二〉","charstyle":"【古近体】古體詩〈二〉","id":6011,"chapter":"卷二十五","chapternum":25,"title":"客居","titledesc":"","content":"客居所居堂前江後山根下塹萬尋岸蒼濤鬱飛翻葱青衆木梢邪豎雜石痕子規晝夜啼壯士斂精魂峽開四千里水合數百源人虎相半居相傷終兩存蜀麻久不来吳鹽擁荆門西南失大將商旅自星奔今又降元戎已聞動行軒舟子候利涉亦憑節制尊我在路中央生理不得論卧愁病脚廢徐步視小園短畦帶碧草悵望思王孫鳳随其皇去籬雀暮喧繁覽物想故國十年别荒村日暮歸幾翼北林空自昏安得覆八溟為君洗乾坤稷契易為力犬戎何足吞儒生老無成臣子憂四番箧中有舊筆情至時復援","collection":"","collectiondesc":"","poemindex":66},{"author":"【作者】杜甫〈二〉","charstyle":"【古近体】古體詩〈二〉","id":6012,"chapter":"卷二十五","chapternum":25,"title":"客堂","titledesc":"","content":"憶昨離少城而今異楚蜀舍舟復深山窅窕一林麓棲泊雲安縣消中内相毒舊疾甘載来衰年得無足死為殊方鬼頭白免短促老馬終望雲南雁意在北别家長兒女欲起慚筋力客堂叙節改具物對羈束石暄蕨芽紫渚秀蘆筍綠巴鸎紛未稀徼麥早向熟悠悠日動江漠漠春辭木臺郎選才俊自顧亦已極前輩聲名人埋没何所得居然綰章紱受性本幽獨平生憇息地必種數竿竹事業只濁醪營葺但草屋上公有記者累奏資薄祿主憂豈濟時身逺彌曠職循文廟算正獻可天衢直尚想趨朝廷毫髪裨社稷形骸今若是進退委行色","collection":"","collectiondesc":"","poemindex":67}]