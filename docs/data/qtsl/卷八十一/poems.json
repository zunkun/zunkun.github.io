[{"author":"雍陶","charstyle":"古體詩","id":64800,"chapter":"卷八十一","chapternum":81,"title":"明月照髙樓","titledesc":"","content":"明月何髙髙樓中簾影寒一婦獨含歎四坐誰成歡時節屢己移逰旅杳不還滄溟儻未涸妾淚終不乾君若無定雲妾若不動山雲行出山易山逐雲去難願為邉塞塵因風委君顔君顔良洗多盪妾濁水間","collection":"","collectiondesc":"","poemindex":1},{"author":"雍陶","charstyle":"近體詩","id":64801,"chapter":"卷八十一","chapternum":81,"title":"塞上宿野寺","titledesc":"","content":"塞上蕃僧老天寒疾上關逺烟平似水髙樹暗如山去馬朝常急行人夜始閒更深聽刁斗時到磬聲間","collection":"","collectiondesc":"","poemindex":2},{"author":"雍陶","charstyle":"近體詩","id":64802,"chapter":"卷八十一","chapternum":81,"title":"同賈島宿無可上人院","titledesc":"","content":"何處銷愁宿擕囊就逺僧中宵吟有雪空屋語無燈靜境唯聞鐸寒牀但枕肱還因愛閒客始得見南能","collection":"","collectiondesc":"","poemindex":3},{"author":"雍陶","charstyle":"近體詩","id":64803,"chapter":"卷八十一","chapternum":81,"title":"和劉補闕秋園寓興","titledesc":"","content":"水木夕隂冷池塘秋意多庭風吹故葉階露淨寒莎愁燕窺燈語情人見月過砧聲聽己別蟲響復相和","collection":"","collectiondesc":"","poemindex":4},{"author":"雍陶","charstyle":"近體詩","id":64804,"chapter":"卷八十一","chapternum":81,"title":"和劉補闕秋園寓興","titledesc":"","content":"閉門無事後此地即山中但覺鳥聲異不知人境同晚花開為雨殘果落因風獨坐還吟酌詩成酒己空","collection":"","collectiondesc":"","poemindex":5},{"author":"雍陶","charstyle":"近體詩","id":64805,"chapter":"卷八十一","chapternum":81,"title":"和劉補闕秋園寓興","titledesc":"","content":"自得家林趣常時在外稀對僧餐野食迎客著山衣雀鬭翻簷散蟬驚出樹飛功成他日後何必五湖歸","collection":"","collectiondesc":"","poemindex":6},{"author":"雍陶","charstyle":"近體詩","id":64806,"chapter":"卷八十一","chapternum":81,"title":"和劉補闕秋園寓興","titledesc":"","content":"秋色庭蕪上清朝見露華疎篁抽晚筍幽藥吐寒芽引水新渠淨登臺小徑斜人來多愛此蕭爽似仙家","collection":"","collectiondesc":"","poemindex":7},{"author":"雍陶","charstyle":"近體詩","id":64807,"chapter":"卷八十一","chapternum":81,"title":"和劉補闕秋園寓興","titledesc":"","content":"聖代少封事閒居方屏喧漏寒雲外闕木落月中園山鳥宿簷樹水螢流洞門無人見清景林下自開樽","collection":"","collectiondesc":"","poemindex":8},{"author":"雍陶","charstyle":"近體詩","id":64808,"chapter":"卷八十一","chapternum":81,"title":"和劉補闕秋園寓興","titledesc":"","content":"禁掖朝迴後林園勝賞時野人來辨藥庭鶴往看碁晚日明丹棗朝霜潤紫梨還因重風景猶自有秋詩","collection":"","collectiondesc":"","poemindex":9},{"author":"雍陶","charstyle":"近體詩","id":64809,"chapter":"卷八十一","chapternum":81,"title":"贈金河戍客","titledesc":"","content":"慣獵金河路曽逢雪不迷射雕青塚北走馬黑山西戍逺旌幡少年深帳幕低酬㤙須盡敵休説夢中閨","collection":"","collectiondesc":"","poemindex":10},{"author":"雍陶","charstyle":"近體詩","id":64810,"chapter":"卷八十一","chapternum":81,"title":"塞路晚晴","titledesc":"","content":"晚虹斜日塞天昏一半山川帶雨痕新水亂侵青草路殘烟猶傍綠楊村邉人羊馬休南牧大將旌旗在北門行子喜聞無戰伐閒看逰騎獵秋原","collection":"","collectiondesc":"","poemindex":11},{"author":"雍陶","charstyle":"近體詩","id":64811,"chapter":"卷八十一","chapternum":81,"title":"河隂新城","titledesc":"","content":"髙城新築壓長川虎踞龍蟠氣色全五里似雲根不動一重如月暈長圎河流暗與溝池合山色遙將睥睨連自有此來當汴口武牢何用鎖風煙","collection":"","collectiondesc":"","poemindex":12},{"author":"雍陶","charstyle":"近體詩","id":64812,"chapter":"卷八十一","chapternum":81,"title":"送徐山人歸睦州舊隠","titledesc":"","content":"君在桐廬何處住草堂應與戴家鄰初歸山犬翻驚主久別江鷗却避人終日欲為相逐計臨岐空羨獨行身秋風釣艇遙相憶七里灘西片月新","collection":"","collectiondesc":"","poemindex":13},{"author":"雍陶","charstyle":"近體詩","id":64813,"chapter":"卷八十一","chapternum":81,"title":"經杜甫舊宅","titledesc":"","content":"浣花溪裏花多處為憶先生在蜀時萬古只應留舊宅千金無復換新詩沙崩水檻鷗飛盡樹壓村橋馬過遲山月不知人事變夜來江上與誰期","collection":"","collectiondesc":"","poemindex":14},{"author":"雍陶","charstyle":"近體詩","id":64814,"chapter":"卷八十一","chapternum":81,"title":"詠雙白鷺","titledesc":"","content":"雙鷺應憐水滿池風飄不動頂絲垂立當青草人先見行傍白蓮魚未知一足獨拳寒雨裏數聲相叫早秋時林塘得爾須増價况是詩家物色宜","collection":"","collectiondesc":"","poemindex":15},{"author":"雍陶","charstyle":"近體詩","id":64815,"chapter":"卷八十一","chapternum":81,"title":"公子行","titledesc":"","content":"公子風流嫌錦繡新裁白紵作春衣金鞭留當誰家酒拂栁穿花信馬歸","collection":"","collectiondesc":"","poemindex":16},{"author":"雍陶","charstyle":"近體詩","id":64816,"chapter":"卷八十一","chapternum":81,"title":"送春","titledesc":"","content":"勿言春盡春還至少壯看花復幾回今日己従愁裏去明年更莫共愁來","collection":"","collectiondesc":"","poemindex":17},{"author":"雍陶","charstyle":"近體詩","id":64817,"chapter":"卷八十一","chapternum":81,"title":"天津橋望春","titledesc":"","content":"津橋春水浸紅霞煙栁風絲拂岸斜翠輦不來金殿閉宫鶯銜出上陽花","collection":"","collectiondesc":"","poemindex":18},{"author":"雍陶","charstyle":"近體詩","id":64818,"chapter":"卷八十一","chapternum":81,"title":"過南鄰花園","titledesc":"","content":"莫怪頻過有酒家多情長是惜年華春風堪賞還堪恨纔見開花又落花","collection":"","collectiondesc":"","poemindex":19},{"author":"雍陶","charstyle":"近體詩","id":64819,"chapter":"卷八十一","chapternum":81,"title":"城西訪友人別墅","titledesc":"","content":"灃水橋西小路斜日髙猶未到君家村園門巷都相似處處春風枳殻花","collection":"","collectiondesc":"","poemindex":20},{"author":"雍陶","charstyle":"近體詩","id":64820,"chapter":"卷八十一","chapternum":81,"title":"訪友人幽居","titledesc":"","content":"落花門外春將盡飛絮庭前日欲髙深院客來人未起黃鸝枝上啄櫻桃","collection":"","collectiondesc":"","poemindex":21},{"author":"雍陶","charstyle":"近體詩","id":64821,"chapter":"卷八十一","chapternum":81,"title":"訪友人幽居","titledesc":"","content":"莎深苔滑地無塵竹冷花遲剰駐春盡日弄琴誰共聽與君兼鶴是三人","collection":"","collectiondesc":"","poemindex":22},{"author":"雍陶","charstyle":"近體詩","id":64822,"chapter":"卷八十一","chapternum":81,"title":"題君山","titledesc":"","content":"風波不動影沈沈翠色全微碧色深疑是水仙梳洗處一螺青黛鏡中心","collection":"","collectiondesc":"","poemindex":23},{"author":"雍陶","charstyle":"近體詩","id":64823,"chapter":"卷八十一","chapternum":81,"title":"和孫明府懷舊山","titledesc":"","content":"五栁先生本在山偶然為客落人間秋來見月多歸思自起開籠放白鷴","collection":"","collectiondesc":"","poemindex":24},{"author":"馬戴","charstyle":"近體詩","id":64824,"chapter":"卷八十一","chapternum":81,"title":"春思","titledesc":"","content":"初日照楊栁玉樓含翠隂啼春獨鳥思望逺佳人心幽怨貯瑤瑟韶光凝碧林所思曽不見芳草意空深","collection":"","collectiondesc":"","poemindex":25},{"author":"馬戴","charstyle":"近體詩","id":64825,"chapter":"卷八十一","chapternum":81,"title":"夕次淮口","titledesc":"","content":"天涯孤光盡木末羣鳥還夜久逰子息月明岐路閒風生淮水上帆落楚雲間此意竟誰見行行非故關","collection":"","collectiondesc":"","poemindex":26},{"author":"馬戴","charstyle":"近體詩","id":64826,"chapter":"卷八十一","chapternum":81,"title":"落日悵望","titledesc":"","content":"孤雲與歸鳥千里片時間念我一何滯辭家久未還微陽下喬木逺色隠秋山臨水不敢照恐驚平昔顔","collection":"","collectiondesc":"","poemindex":27},{"author":"馬戴","charstyle":"近體詩","id":64827,"chapter":"卷八十一","chapternum":81,"title":"秋郊夕望","titledesc":"","content":"度鳥向棲急隂蟲逢夜多餘霞媚秋漢迥月濯滄波蔓草將萎絶流年其奈何耿然搖落思獨酌不成歌","collection":"","collectiondesc":"","poemindex":28},{"author":"馬戴","charstyle":"近體詩","id":64828,"chapter":"卷八十一","chapternum":81,"title":"山行偶作","titledesc":"","content":"緣危路忽窮投宿值樵翁鳥下山含暝蟬鳴露滴空石門斜月入雲竇暗泉通寂寞生幽思心疑舊隠同","collection":"","collectiondesc":"","poemindex":29},{"author":"馬戴","charstyle":"近體詩","id":64829,"chapter":"卷八十一","chapternum":81,"title":"早發故園","titledesc":"","content":"語別在中夜登車離故鄉曙鐘寒出岳殘月迥凝霜風栁條多折沙雲氣盡黄行逢海西雁零落不成行","collection":"","collectiondesc":"","poemindex":30},{"author":"馬戴","charstyle":"近體詩","id":64830,"chapter":"卷八十一","chapternum":81,"title":"灞上秋居","titledesc":"","content":"灞原風雨定晚見雁行頻落葉他鄉樹寒燈獨夜人空園白露滴孤壁野僧鄰寄卧郊扉久何門致此身","collection":"","collectiondesc":"","poemindex":31},{"author":"馬戴","charstyle":"近體詩","id":64831,"chapter":"卷八十一","chapternum":81,"title":"楚江懷古","titledesc":"","content":"露氣寒光集微陽下楚丘猿啼洞庭樹人在木蘭舟廣澤生明月蒼山夾亂流雲中君不見竟夕自悲秋","collection":"","collectiondesc":"","poemindex":32},{"author":"馬戴","charstyle":"近體詩","id":64832,"chapter":"卷八十一","chapternum":81,"title":"汧上欵舊友","titledesc":"","content":"斗酒故人同長歌起北風斜陽髙壘閉秋角暮山空雁宿寒流上螢飛淡霧中坐來憂白髮况復久從戎","collection":"","collectiondesc":"","poemindex":33},{"author":"馬戴","charstyle":"近體詩","id":64833,"chapter":"卷八十一","chapternum":81,"title":"宿崔邵池陽別墅","titledesc":"","content":"楊栁色己改郊原日復低煙生寒渚上霞散亂山西待月人相對驚風雁不齊此心君莫問舊國去將迷","collection":"","collectiondesc":"","poemindex":34},{"author":"馬戴","charstyle":"近體詩","id":64834,"chapter":"卷八十一","chapternum":81,"title":"過野叟居","titledesc":"","content":"野人閒種樹樹老野人前居止白雲内漁樵滄海邉呼兒採山藥放犢飲溪泉自著養生論無煩憂暮年","collection":"","collectiondesc":"","poemindex":35},{"author":"馬戴","charstyle":"近體詩","id":64835,"chapter":"卷八十一","chapternum":81,"title":"宿翠微寺","titledesc":"","content":"處處松隂滿樵開一徑通鳥歸霜磬盡僧語石樓空積翠含微月遙泉韻細風經行心不厭憶在故山中","collection":"","collectiondesc":"","poemindex":36},{"author":"馬戴","charstyle":"近體詩","id":64836,"chapter":"卷八十一","chapternum":81,"title":"宿無可上人房","titledesc":"","content":"稀逢息心侣細話故山期河漢秋生夜杉梧露滴時風傳林磬久月掩草堂遲坐卧禪心在浮生皆不知","collection":"","collectiondesc":"","poemindex":37},{"author":"馬戴","charstyle":"近體詩","id":64837,"chapter":"卷八十一","chapternum":81,"title":"題鏡湖野老所居","titledesc":"","content":"湖裏尋君去樵風往返吹樹喧巢鳥出路細葑田移漚苧成魚網枯根是酒巵老年唯自適生事任羣兒","collection":"","collectiondesc":"","poemindex":38},{"author":"馬戴","charstyle":"近體詩","id":64838,"chapter":"卷八十一","chapternum":81,"title":"寄西岳白石僧","titledesc":"","content":"挂錫中峯上經行踏石梯雲房出定後嶽月在池西峭壁殘霞照欹松積雪齊年年着山屐曽得到招提","collection":"","collectiondesc":"","poemindex":39},{"author":"馬戴","charstyle":"近體詩","id":64839,"chapter":"卷八十一","chapternum":81,"title":"寄終南真空禪師","titledesc":"","content":"閒想白雲外了然清淨僧松門山半寺雨夜佛前燈此境可長往浮生自不能一従林下別瀑布幾成氷","collection":"","collectiondesc":"","poemindex":40},{"author":"馬戴","charstyle":"近體詩","id":64840,"chapter":"卷八十一","chapternum":81,"title":"江亭贈別","titledesc":"","content":"長亭晚送君秋色度江濆衰栁風難定寒濤雪不分猿聲離楚峽帆影入湘雲獨泛扁舟夜山鐘可卧聞","collection":"","collectiondesc":"","poemindex":41},{"author":"馬戴","charstyle":"近體詩","id":64841,"chapter":"卷八十一","chapternum":81,"title":"贈別空公","titledesc":"","content":"雲門秋却入微徑久無人後夜中峯月空林百衲身寂寥寒磬盡盥潄瀑泉新履跡誰相見松風掃石塵","collection":"","collectiondesc":"","poemindex":42},{"author":"馬戴","charstyle":"近體詩","id":64842,"chapter":"卷八十一","chapternum":81,"title":"送人逰蜀","titledesc":"","content":"別離楊栁陌迢遞蜀門行若聽清猿後應多白髮生虹蜺侵棧道風雨雜江聲過盡愁人處煙花是錦城","collection":"","collectiondesc":"","poemindex":43},{"author":"馬戴","charstyle":"近體詩","id":64843,"chapter":"卷八十一","chapternum":81,"title":"送客南遊","titledesc":"","content":"擬卜何山隠髙秋指岳陽葦乾雲夢色橘熟洞庭香疎雨殘虹影回雲背雁行靈均如可問一為哭清湘","collection":"","collectiondesc":"","poemindex":44},{"author":"馬戴","charstyle":"近體詩","id":64844,"chapter":"卷八十一","chapternum":81,"title":"送僧歸金山寺","titledesc":"","content":"金山江色裏蟬急向秋分迥寺横洲島歸僧度水雲夕陽依岸盡清磬隔潮聞遙想禪林下罏香對月焚","collection":"","collectiondesc":"","poemindex":45},{"author":"馬戴","charstyle":"近體詩","id":64845,"chapter":"卷八十一","chapternum":81,"title":"寄金州姚使君貟外","titledesc":"","content":"老懷清淨化乞去守洵陽廢井人應滿空林虎自藏迸泉疎石竇殘雨發椒香山缺通巴峽江流帶楚檣勸農生野思禱廟結雲裝覆局松移影聽琴月墮光鳥鳴開郡印僧去置禪牀罷貢金休鑿凌寒筍更長退公披鶴氅髙步隔鵷行相見朱門内麾幢拂曙霜","collection":"","collectiondesc":"","poemindex":46},{"author":"馬戴","charstyle":"近體詩","id":64846,"chapter":"卷八十一","chapternum":81,"title":"送李侍御福建従事","titledesc":"","content":"晉安來越國蔓草故宫迷釣渚龍應在琴臺鶴亂棲泛濤明月廣邉海衆山齊賓府通蘭棹蠻僧接石梯片雲和瘴濕孤嶼映帆低上客多詩興秋猿足夜啼","collection":"","collectiondesc":"","poemindex":47},{"author":"馬戴","charstyle":"近體詩","id":64847,"chapter":"卷八十一","chapternum":81,"title":"送従叔重赴海南従事","titledesc":"","content":"又従連帥請還作嶺南行窮海何時到孤帆累月程亂蟬吟暮色哀狖落秋聲晚路潮波起寒葭霧雨生沙埋銅柱沒山簇瘴雲平念此別離苦其如宗從情","collection":"","collectiondesc":"","poemindex":48},{"author":"馬戴","charstyle":"近體詩","id":64848,"chapter":"卷八十一","chapternum":81,"title":"送顧少府之永康","titledesc":"","content":"婺女星邉去春生即有花寒關雲復雪古渡草連沙宿次吳江晚行侵日徼斜官傳梅福政縣故赤松家燒起明山翠潮迴動海霞清髙宜閲此莫歎近天涯","collection":"","collectiondesc":"","poemindex":49},{"author":"馬戴","charstyle":"近體詩","id":64849,"chapter":"卷八十一","chapternum":81,"title":"題廬山寺","titledesc":"","content":"白茅為屋宇編荆數處階墀石疊成東谷笑言西谷應下方雲雨上方晴鼠驚樵客緣蒼壁猿戯山頭撼紫檉別有一條投澗水竹筒斜引入茶鐺","collection":"","collectiondesc":"","poemindex":50},{"author":"馬戴","charstyle":"近體詩","id":64850,"chapter":"卷八十一","chapternum":81,"title":"易水懷古","titledesc":"","content":"荆卿西去不復返易水東流無盡期落日蕭條薊城北黃沙白草任風吹","collection":"","collectiondesc":"","poemindex":51},{"author":"薛逢","charstyle":"古體詩","id":64851,"chapter":"卷八十一","chapternum":81,"title":"鄰相反行","titledesc":"","content":"東家有兒年十五只向田園獨辛苦夜開溝水遶稻田曉叱耕牛墾塉土西家有兒纔弱齡儀容清峭雲鶴形涉書獵史無早暮坐期朱紫如拾青東家西家兩相誚西兒笑東東又笑西云養志與榮名彼此相非不相調東家自云雖苦辛躬耕早暮及所親男舂女爨二十載堂上未為衰老人朝機暮織還充體餘者到兄還及弟春秋伏臘長在家不許妻奴暫違禮爾今二十方讀書十年取第三十餘往來途路長離別幾人便得升公車縦令得官身須老銜恤終天向誰道百年骨肉歸下泉萬里枌榆長秋草我今躬耕奉所天耘鋤刈穫當少年面上笑添今日喜肩頭薪續厨中烟縦使此身頭雪白又見兒孫還稼穡家藏一卷古孝經世世相傳皆得力為報西家知不知何須漫笑東家兒生前不得供甘滑歿後揚名徒爾為","collection":"","collectiondesc":"","poemindex":52},{"author":"薛逢","charstyle":"古體詩","id":64852,"chapter":"卷八十一","chapternum":81,"title":"靈臺家兄古鏡歌","titledesc":"","content":"一尺圓潭深黒色篆文如絲人不識耕夫云住赫連城赫連城下親耕得鏡上磨瑩一月餘日中漸見菱花舒金膏洗拭鉎澁盡黒雲吐出新蟾蜍人言此是千年物百鬼聞之形暗慄玉匣曽經龍照來豈宜更鑒農夫質有時霹𩆝半夜驚𥦗中飛電如海明盤龍鱗脹玉匣溢牙爪觸風時有聲耕夫不解珍靈異翻懼赫連神作祟十千賣與靈臺兄百丈靈湫坐中至溢匣水色如欲傾兒童不敢窺泓澄寒光照人近不得坐愁雷電湫中生吾兄吾兄須愛惜將來慎勿虚抛擲興雲致雨㑹有神莫遣紅籹穢靈跡","collection":"","collectiondesc":"","poemindex":53},{"author":"薛逢","charstyle":"近體詩","id":64853,"chapter":"卷八十一","chapternum":81,"title":"長安春日","titledesc":"","content":"窮途日日困泥沙上苑年年好物華荆棘不當車馬道管絃長奏綺羅家王孫草上悠揚蝶少女風前爛漫花嬾出任従逰子笑入門還是舊生涯","collection":"","collectiondesc":"","poemindex":54},{"author":"薛逢","charstyle":"近體詩","id":64854,"chapter":"卷八十一","chapternum":81,"title":"醉間聞甘州","titledesc":"","content":"老聽笙歌亦解愁醉中因遣合甘州行追赤嶺千山外坐想黄河一曲流日暮豈堪征婦怨路傍能結旅人愁左綿刺史心先死淚滿朱絃催白頭","collection":"","collectiondesc":"","poemindex":55},{"author":"薛逢","charstyle":"近體詩","id":64855,"chapter":"卷八十一","chapternum":81,"title":"漢武宫詞","titledesc":"","content":"武帝清齋夜築壇自斟明水醮仙官殿前童女移香案庭際金人捧露盤絳節有時還入夢碧桃何處更驂鸞茂陵煙雨埋冠劒石馬無聲蔓草寒","collection":"","collectiondesc":"","poemindex":56},{"author":"薛逢","charstyle":"近體詩","id":64856,"chapter":"卷八十一","chapternum":81,"title":"宫詞","titledesc":"","content":"十二樓中盡曉籹望仙樓上望君王鎖銜金獸連環冷水滴銅龍晝漏長雲髻罷梳還對鏡羅衣欲換更添香遙窺正殿簾開處袍袴宫人掃御牀","collection":"","collectiondesc":"","poemindex":57},{"author":"薛逢","charstyle":"近體詩","id":64857,"chapter":"卷八十一","chapternum":81,"title":"開元後樂","titledesc":"","content":"莫奏開元舊樂章樂中髙曲斷人腸邠王玉笛三更咽虢國金車十里香一自烽煙生薊北便従征戰老汾陽中原駿馬搜求盡沙苑年來草又芳","collection":"","collectiondesc":"","poemindex":58},{"author":"薛逢","charstyle":"近體詩","id":64858,"chapter":"卷八十一","chapternum":81,"title":"題昭華公主廢池館","titledesc":"","content":"曽發簫聲水檻前夜蟾寒沼兩嬋娟微波有恨終歸海明月無情却上天白鳥帶將簾外雪綠蘋枯盡渚中蓮榮華不向人間住須讀莊生第一篇","collection":"","collectiondesc":"","poemindex":59},{"author":"薛逢","charstyle":"近體詩","id":64859,"chapter":"卷八十一","chapternum":81,"title":"潼關河亭","titledesc":"","content":"重岡如抱嶽如蹲氣䠞秦川勢自尊天地併功開帝宅山河相凑束龍門櫓聲嘔軋中流渡栁色微茫逺岸村滿眼波濤終古事年來惆悵與誰論","collection":"","collectiondesc":"","poemindex":60},{"author":"薛逢","charstyle":"近體詩","id":64860,"chapter":"卷八十一","chapternum":81,"title":"送靈州田尚書","titledesc":"","content":"隂風獵獵滿旗竿白草颼颼劒氣攅九姓羌渾隨漢節六州蕃落從戎鞍霜中入塞琱弓硬月下翻營玉帳寒今日路傍誰不指穰苴門户慣登壇","collection":"","collectiondesc":"","poemindex":61},{"author":"薛逢","charstyle":"近體詩","id":64861,"chapter":"卷八十一","chapternum":81,"title":"送衢州崔員外","titledesc":"","content":"笑分銅虎別京師嶺下山川想到時紅樹暗藏殷浩宅綠蘿深覆偃王祠風茅向暖抽書帶露竹迎風舞釣絲休指巖西歸數日知君己負白雲期","collection":"","collectiondesc":"","poemindex":62},{"author":"薛逢","charstyle":"近體詩","id":64862,"chapter":"卷八十一","chapternum":81,"title":"送沈單作尉江都","titledesc":"","content":"煬帝都城春水邉笙歌夜上木蘭船三千宫女自塗地十萬人家如洞天焰焰花枝官舍晚重重雲影寺牆連少年作尉須矜慎莫向樓前墜馬鞭","collection":"","collectiondesc":"","poemindex":63},{"author":"薛逢","charstyle":"近體詩","id":64863,"chapter":"卷八十一","chapternum":81,"title":"獵騎","titledesc":"","content":"兵印長封入衛稀碧空雲盡早霜微滻川桑落鵰初下渭曲禾收兔正肥陌上管絃清似語草頭弓馬疾如飛豈知萬里黄金戍血迸金瘡卧鐵衣","collection":"","collectiondesc":"","poemindex":64},{"author":"李逺","charstyle":"近體詩","id":64864,"chapter":"卷八十一","chapternum":81,"title":"閒居","titledesc":"","content":"塵事久相棄沈浮皆不知牛羊歸古巷燕雀遶疎籬買藥經年曬留僧盡日碁唯憂釣魚伴秋水隔波時","collection":"","collectiondesc":"","poemindex":65},{"author":"李逺","charstyle":"近體詩","id":64865,"chapter":"卷八十一","chapternum":81,"title":"遊故王駙馬池亭","titledesc":"","content":"花樹杳玲瓏漁舟處處通醉銷羅綺艷香煖芰荷風野鳥翻萍綠斜橋印水紅子猷簫管絶誰愛碧鮮濃","collection":"","collectiondesc":"","poemindex":66},{"author":"李逺","charstyle":"近體詩","id":64866,"chapter":"卷八十一","chapternum":81,"title":"送人入蜀","titledesc":"","content":"蜀客本多愁今君是勝逰碧藏雲外樹紅露驛邉樓杜魄呼名語巴江學字流不知煙雨外何處夢刀州","collection":"","collectiondesc":"","poemindex":67},{"author":"李逺","charstyle":"近體詩","id":64867,"chapter":"卷八十一","chapternum":81,"title":"聽話叢臺","titledesc":"","content":"有客新従趙地回自言曽上古叢臺雲遮襄國天邉去樹繞漳河地裏來絃管變成山鳥哢綺羅留作野花開金輿玉輦無行跡風雨誰知長綠苔","collection":"","collectiondesc":"","poemindex":68},{"author":"李逺","charstyle":"近體詩","id":64868,"chapter":"卷八十一","chapternum":81,"title":"贈友人","titledesc":"","content":"鳯城煙靄思偏多曽向劉郎住處過銀燭焰前貪勸酒玉簫聲裏己聞歌佳人惜別看嘶馬公子貪情向翠娥今日重來門巷改出牆桐樹綠婆娑","collection":"","collectiondesc":"","poemindex":69},{"author":"李逺","charstyle":"近體詩","id":64869,"chapter":"卷八十一","chapternum":81,"title":"贈南嶽僧","titledesc":"","content":"曽住衡陽嶽寺邉門開江水與雲連數州城郭藏寒寺一片風帆著逺天猿去不離行道處客來皆到卧牀前今朝惆悵紅塵裏唯憶閒塘盡日眠","collection":"","collectiondesc":"","poemindex":70},{"author":"李逺","charstyle":"近體詩","id":64870,"chapter":"卷八十一","chapternum":81,"title":"黃陵廟詞","titledesc":"","content":"黃陵廟前莎草春黄陵女兒蒨裙新輕舟小楫唱歌去水逺山長愁殺人","collection":"","collectiondesc":"","poemindex":71},{"author":"李逺","charstyle":"近體詩","id":64871,"chapter":"卷八十一","chapternum":81,"title":"贈箏妓伍卿","titledesc":"","content":"輕輕殁後更無箏玉腕紅紗到伍卿坐客滿筵都不語一行哀雁十三聲","collection":"","collectiondesc":"","poemindex":72},{"author":"劉得仁","charstyle":"近體詩","id":64872,"chapter":"卷八十一","chapternum":81,"title":"宣義亭子","titledesc":"","content":"暮色遶髙亭南山出竹清夜深斜舫月風定一池星島嶼無人跡菰蒲有鶴翎此中休便得何必泛滄溟","collection":"","collectiondesc":"","poemindex":73},{"author":"劉得仁","charstyle":"近體詩","id":64873,"chapter":"卷八十一","chapternum":81,"title":"樂逰原春望","titledesc":"","content":"樂逰原上望望盡帝城春始覺繁華地應無不醉人雲開雙闕麗栁映九衢新愛此偏髙野閒來竟日頻","collection":"","collectiondesc":"","poemindex":74},{"author":"劉得仁","charstyle":"近體詩","id":64874,"chapter":"卷八十一","chapternum":81,"title":"遊崔監丞城南別業","titledesc":"","content":"門與青山近青山復幾重雪融皇子岸春潤翠微峰地有經冬草林無未老松竹寒溪隔寺晴日直聞鐘","collection":"","collectiondesc":"","poemindex":75},{"author":"劉得仁","charstyle":"近體詩","id":64875,"chapter":"卷八十一","chapternum":81,"title":"題王處士山居","titledesc":"","content":"茅堂入谷逺林暗絶無鄰終日有流水經年無到人溪雲常欲雨山洞別開春自得仙家術栽松獨養真","collection":"","collectiondesc":"","poemindex":76},{"author":"劉得仁","charstyle":"近體詩","id":64876,"chapter":"卷八十一","chapternum":81,"title":"冬日題邵公院","titledesc":"","content":"無事關多掩隂階竹拂苔勁風吹雪聚渇鳥啄氷開樹向寒山得人從瀑布來終期天目老擊錫逐雲迴","collection":"","collectiondesc":"","poemindex":77},{"author":"劉得仁","charstyle":"近體詩","id":64877,"chapter":"卷八十一","chapternum":81,"title":"寄春坊顧校書","titledesc":"","content":"寧因不得志寂寞本相宜冥目冥心坐花開花落時數畦蔬甲出半夢鳥聲移只恐龍樓曉歸山又更違","collection":"","collectiondesc":"","poemindex":78},{"author":"劉得仁","charstyle":"近體詩","id":64878,"chapter":"卷八十一","chapternum":81,"title":"送友人下第歸覲","titledesc":"","content":"君此卜行日髙堂應夢歸莫將和氏淚滴著老萊衣岳雨連河細田禽出麥飛到家調膳後吟苦落蟾暉","collection":"","collectiondesc":"","poemindex":79},{"author":"劉得仁","charstyle":"近體詩","id":64879,"chapter":"卷八十一","chapternum":81,"title":"聽歌","titledesc":"","content":"朱檻滿明月美人歌落梅忽驚塵起處疑有鳯飛來一曲聽初徹幾年愁暫開東南正雲雨不得見陽臺","collection":"","collectiondesc":"","poemindex":80},{"author":"劉得仁","charstyle":"近體詩","id":64880,"chapter":"卷八十一","chapternum":81,"title":"和段校書冬夕寄題廬山","titledesc":"","content":"名髙身未到此恨蓄多時是夕吟因話他年去必隨當時廬岳頂半入楚江湄幾處懸崖上千尋瀑布垂鑪峯松淅瀝湓浦棹參差日色連湖白鐘聲拂浪遲烟梯縁薜荔岳寺步欹危地本饒靈草林曽出祖師石樓霞耀壁猿樹鶴分枝細徑縈巖末髙𥦗見海涯嵌空寒更極寂寞夜尤思隂谷氷埋术仙田雪覆芝亂泉禪客潄異跡逸人知蘚室新開竈檉潭未了碁如何遂閒放長得任希夷空務漁樵事方無道路悲謝公臺尚在陶令栁旋衰塵外難相許人間貴迹遺雖懷丹桂影不忘白雲期仁者終擕手今朝預賦詩","collection":"","collectiondesc":"","poemindex":81},{"author":"劉得仁","charstyle":"近體詩","id":64881,"chapter":"卷八十一","chapternum":81,"title":"悲老宫人","titledesc":"","content":"白髮宫娃不解悲滿頭猶自挿花枝曽緣玉貌君王寵准擬人看似舊時","collection":"","collectiondesc":"","poemindex":82}]