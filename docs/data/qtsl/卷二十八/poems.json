[{"author":"杜甫","charstyle":"古體詩","content":"姚公美政誰與儔不減昔時陳太丘邑中上客有柱史多暇日陪驄馬遊東山髙頂羅珍羞下顧城郭銷我憂清江白日落欲盡復攜美人登綵舟笛聲憤怨哀中流妙舞逶迤夜未休燈前往往大魚出聴曲低昂如有求三更風起寒浪湧取樂喧呼覺船重滿空星河光破碎四座賓客色不動請公臨深莫相違迴船罷酒上馬歸人生歡㑹豈有極無使霜露霑人衣","id":59811,"chapter":"卷二十八","chapternum":28,"title":"陪王侍御同登東山最髙頂宴姚通泉晩攜酒泛江","titledesc":"","collection":"","collectiondesc":"","poemindex":1},{"author":"杜甫","charstyle":"古體詩","content":"使君意氣凌青霄憶昨歡娱常見招細馬時鳴金騕褭佳人屢出董嬌嬈東流江水西飛燕可惜春光不相見\n願攜王趙兩紅顔再騁肌膚如素練通泉百里近梓州請公一来開我愁舞處重看花滿面尊前還有錦纒頭","id":59812,"chapter":"卷二十八","chapternum":28,"title":"春日戯題惱郝使君兄","titledesc":"","collection":"","collectiondesc":"","poemindex":2},{"author":"杜甫","charstyle":"古體詩","content":"王郎酒酣拔劒斫地歌莫哀我能拔爾抑塞磊落之奇才豫章翻風白日動鯨魚跋浪滄溟開且脱佩劒休徘徊西得諸侯棹錦水欲向何門趿珠履仲宣樓頭春色深青眼髙歌望吾子眼中之人吾老矣〈贈友詩官有王司直即其人也〉","id":59813,"chapter":"卷二十八","chapternum":28,"title":"短歌行〈贈王郎司直〉","titledesc":"","collection":"","collectiondesc":"","poemindex":3},{"author":"杜甫","charstyle":"古體詩","content":"江心蟠石生桃竹蒼波噴浸尺度足斬根削皮如紫玉江妃水仙惜不得梓潼使君開一束滿堂賓客皆歎息憐我老病贈兩莖出入爪甲鏗有聲老夫復欲東南征乗濤鼓枻白帝城路幽必為鬼神奪拔劒或與蛟龍爭重為告曰杖兮杖兮爾之生也甚正直慎勿見水踴躍學變化為龍使我不得爾之扶持滅跡於君山湖上之青峰噫風塵澒洞兮豺虎咬人忽失雙杖兮吾將曷從〈蜀都賦靈夀桃枝注曰桃枝竹屬也出墊江縣可以為杖〉","id":59814,"chapter":"卷二十八","chapternum":28,"title":"桃竹杖引〈贈章留後〉","titledesc":"","collection":"","collectiondesc":"","poemindex":4},{"author":"杜甫","charstyle":"古體詩","content":"國初已来畫鞍馬神妙獨數江都王將軍得名三十載人間又見真乗黄曾貌先帝照夜白龍池十日飛霹靂内府殷紅馬腦盌媫妤傳詔才人索盌賜將軍拜舞歸輕紈細綺相追飛貴戚權門得筆跡始覺屏障生光輝昔日太宗拳毛騧近時郭家師子花今之新圗有二馬復令識者久歎嗟此皆騎戰一敵萬縞素漠漠開風沙其餘七匹亦殊絶迥若寒空動煙雪霜蹄蹴踏長楸間馬官厮養森成列可憐九馬爭神駿顧視清髙氣深穩借問苦心愛者誰後有韋諷前支遁憶昔巡幸新豐宫翠華拂天来向東騰驤磊落三萬匹皆與此圖筋骨同自從獻寶朝河宗無復射蛟江水中君不見金粟堆前松栢裏龍媒去盡鳥呼風","id":59815,"chapter":"卷二十八","chapternum":28,"title":"韋諷錄事宅觀曹將軍畫馬圗","titledesc":"","collection":"","collectiondesc":"","poemindex":5},{"author":"杜甫","charstyle":"古體詩","content":"將軍魏武之子孫於今為庶為清門英雄割據雖已矣文彩風流今尚存學書初學衛夫人但恨無過王右軍丹青不知老將至富貴於我如浮雲開元之中常引見承恩數上南薰殿凌煙功臣少顔色將軍下筆開生面良相頭上進賢冠猛將腰間大羽箭褒公鄂公毛髮動英姿颯爽来酣戰先帝天馬玉花驄畫工如山貌不同是日牽来赤墀下迥立閶闔生長風詔謂將軍拂絹素意匠慘淡經營中斯須九重真龍出一洗萬古凡馬空玉花却在御榻上榻上庭前屹相向至尊含笑催賜金圉人太僕皆惆悵弟子韓幹早入室亦能畫馬窮殊相幹惟畫肉不畫骨忍使驊騮氣凋䘮將軍畫善蓋有神必逢佳士亦寫真即今飄泊干戈際屢貌尋常行路人途窮反遭俗眼白世上未有如公貧但看古来盛名下終日坎𡒄纒其身","id":59816,"chapter":"卷二十八","chapternum":28,"title":"丹青引〈贈曹將軍霸〉","titledesc":"","collection":"","collectiondesc":"","poemindex":6},{"author":"杜甫","charstyle":"古體詩","content":"憶昔開元全盛日小邑猶藏萬家室稻米流脂粟米白公私倉廪俱豐實九州道路無豺虎逺行不勞吉日出齊紈魯縞車班班男耕女桑不相失宫中聖人奏雲門天下朋友皆膠漆百餘年間未災變叔孫禮樂蕭何律豈聞一絹直萬錢有田種穀今流血洛陽宫殿燒焚盡宗廟新除狐兔穴傷心不忍問耆舊復恐初從亂離説小臣魯鈍無所能朝廷記識䝉祿秩周宣中興望我皇灑血江漢身衰疾","id":59817,"chapter":"卷二十八","chapternum":28,"title":"憶昔","titledesc":"","collection":"","collectiondesc":"","poemindex":7},{"author":"杜甫","charstyle":"古體詩","content":"君不見東川節度兵馬雄校獵亦似觀成功夜發猛士三千人清晨合圍步驟同禽獸已斃十七八殺聲落日迴蒼穹幕前生致九青兕馲駝𡾋峞垂元熊東西南北百里間髣髴蹴踏寒山空有鳥名鸜鵒力不能髙飛逐走蓬肉味不足登鼎俎何爲見羈虞羅中春蒐冬狩候得同使君五馬一馬驄况今攝行大將權號令頗有前賢風飄然時危一老翁十年厭見旌旗紅喜君士卒甚整肅為我迴轡擒西戎草中狐兔盡何益天子不在咸陽宫朝廷雖無幽王禍得不哀痛塵再䝉嗚呼得不哀痛塵再䝉","id":59818,"chapter":"卷二十八","chapternum":28,"title":"冬狩行〈時梓州刺史章彛兼侍御史留後東川〉","titledesc":"","collection":"","collectiondesc":"","poemindex":8},{"author":"杜甫","charstyle":"古體詩","content":"閬州城東靈山白，閬州城北玉臺碧。\n松浮欲盡不盡雲，江動將崩未崩石。\n那知根無鬼神㑹，已覺氣與嵩華敵。\n中原格鬬且未歸，應結茅齋看青壁。\n","id":59819,"chapter":"卷二十八","chapternum":28,"title":"閬山歌","titledesc":"","collection":"","collectiondesc":"","poemindex":9},{"author":"杜甫","charstyle":"古體詩","content":"嘉陵江色何所似，石黛碧玉相因依。\n正憐日破浪花出，更復春從沙際歸。\n巴童蕩槳欹側過，水雞銜魚来去飛。\n閬中勝事可腸斷，閬州城南天下稀。\n","id":59820,"chapter":"卷二十八","chapternum":28,"title":"閬水歌","titledesc":"","collection":"","collectiondesc":"","poemindex":10},{"author":"杜甫","charstyle":"古體詩","content":"男兒生無所成頭皓白牙齒欲落真可惜憶獻三賦蓬萊宫自怪一日聲輝赫集賢學士如堵牆觀我落筆中書堂往時文彩動人主此日饑寒趨路㫄晩將末契託年少當面輸心背面笑寄謝悠悠世上兒不爭好惡莫相疑","id":59821,"chapter":"卷二十八","chapternum":28,"title":"莫相疑行","titledesc":"","collection":"","collectiondesc":"","poemindex":11},{"author":"杜甫","charstyle":"古體詩","content":"天下郡國向萬城無有一城無甲兵焉得鑄甲作農器一寸荒田牛得耕牛盡耕蠶亦成不勞烈士淚滂沱男穀女絲行復歌","id":59822,"chapter":"卷二十八","chapternum":28,"title":"蠶穀行","titledesc":"","collection":"","collectiondesc":"","poemindex":12},{"author":"杜甫","charstyle":"古體詩","content":"嗚呼房魏不復見，秦王學士時難羨。\n青衿胄子困泥塗，白馬將軍若雷電。\n千載少似朱雲人，至今折檻空嶙峋。\n婁公不語宋公語，尚憶先皇容直臣。\n","id":59823,"chapter":"卷二十八","chapternum":28,"title":"折檻行","titledesc":"","collection":"","collectiondesc":"","poemindex":13},{"author":"杜甫","charstyle":"古體詩","content":"孔明廟前有老栢柯如青銅根如石霜皮溜雨四十圍黛色參天二千尺君臣已與時際㑹樹木猶為人愛惜雲来氣接巫峡長月出寒通雪山白憶昨路遶錦亭東先主武侯同閟宫崔嵬枝榦郊原古窈窕丹青戸牖空落落盤踞雖得地冥冥孤髙多烈風扶持自是神明力正直原因造化功大厦如傾要梁棟萬牛迴首丘山重不露文章世已驚未辭剪伐誰能送苦心豈免容螻蟻香葉終經宿鸞鳳志士幽人莫怨嗟古來材大難為用","id":59824,"chapter":"卷二十八","chapternum":28,"title":"古栢行","titledesc":"","collection":"","collectiondesc":"","poemindex":14},{"author":"杜甫","charstyle":"古體詩","content":"小奴縛雞向市賣，雞被縛急相喧爭。\n家中厭雞食蟲蟻，不知雞賣還遭烹。\n蟲雞於人何厚薄，吾叱奴人解其縛。\n雞蟲得失無了時，注目寒江倚山閣。\n","id":59825,"chapter":"卷二十八","chapternum":28,"title":"縛雞行","titledesc":"","collection":"","collectiondesc":"","poemindex":15},{"author":"杜甫","charstyle":"古體詩","content":"夔州處女髮半華，四十五十無夫家。\n更遭䘮亂嫁不售，一生抱恨堪咨嗟。\n土風坐男使女立，應當門戸女出入。\n十猶八九負薪歸，賣薪得錢應供給。\n至老雙鬟只垂頸，野花山葉銀釵並。\n筋力登危集市門，死生射利兼鹽井。\n面妝首飾雜啼痕，地褊衣寒困石根。\n若道巫山女麤醜，何得此有昭君村。\n","id":59826,"chapter":"卷二十八","chapternum":28,"title":"負薪行","titledesc":"","collection":"","collectiondesc":"","poemindex":16},{"author":"杜甫","charstyle":"古體詩","content":"峡中丈夫絶輕死，少在公門多在水。\n富豪有錢駕大舸，貧窮取給行艓子。\n小兒學問止論語，大兒結束随商旅。\n欹帆側柂入波濤，撇漩捎濆無險阻。\n朝發白帝暮江陵，頃来目擊信有徵。\n瞿塘漫天虎鬚怒，歸州長年行最能。\n此鄉之人氣量窄，悮競南風疎北客。\n若道土無英俊才，何得山有屈原宅。\n","id":59827,"chapter":"卷二十八","chapternum":28,"title":"最能行","titledesc":"","collection":"","collectiondesc":"","poemindex":17},{"author":"杜甫","charstyle":"古體詩","content":"天上浮雲如白衣斯須改變如蒼狗古往今來共一時人生萬事無不有近者抉眼去其夫河東女兒身姓柳丈夫正色動引經酆城客子王季友羣書萬卷常暗誦孝經一通看在手貧窮老瘦家賣屐好事就之為㩦酒豫章太守髙帝孫引為賔客敬頗久聞道三年未曾語小心恐懼閉其口太守得之更不疑人生反覆看亦醜明月無瑕豈容易紫氣鬱鬱猶衝斗時危可仗真豪俊二人得置君側否太守頃者領山南邦人思之比父母王生早曾拜顔色髙山之外皆培塿用為羲和天為成用平水土地為厚王也論道阻江湖李也丞疑曠前後死為星辰終不滅致君堯舜焉肯朽吾輩碌碌飽飯行風后力牧長迴首","id":59828,"chapter":"卷二十八","chapternum":28,"title":"可歎","titledesc":"","collection":"","collectiondesc":"","poemindex":18},{"author":"杜甫","charstyle":"古體詩","content":"昔有佳人公孫氏一舞劒器動四方觀者如山色沮䘮天地為之久低昂㸌如羿射九日落矯如羣帝驂龍翔来如雷霆收震怒罷如江海凝清光絳唇珠衷兩寂寞晚有弟子傳芬芳臨潁美人在白帝妙舞此曲神揚揚與余問答旣有以感時撫事增惋傷先帝侍女八千人公孫劒器初第一五十年間似反掌風塵傾動昏王室梨園子弟散如煙女樂餘姿映寒日金粟堆南木已拱瞿唐石城草蕭瑟玳筵急管曲復終樂極哀来月東出老夫不知其所往足繭荒山轉愁疾","id":59829,"chapter":"卷二十八","chapternum":28,"title":"觀公孫大娘弟子舞劒器行〈并序〉","titledesc":"大厯二年十月十九日夔府别駕元持宅見臨潁李十二娘舞劒器壯其蔚跂問其所師曰余公孫大娘弟子也開元三載余尚童穉記於郾城觀公孫氏舞劒器渾脱瀏灕頓挫獨出冠時自髙頭宜春梨園二伎坊内人洎外供奉曉是舞者聖文神武皇帝初公孫一人而已玉貌錦衣况余白首今兹弟子亦匪盛顔既辨其由来知波瀾莫二撫事慷慨聊為劒器行往者吴人張旭善草書書帖數常於鄴縣見公孫大娘舞西河劒器自此草書長進豪蕩感激即公孫可知矣","collection":"","collectiondesc":"","poemindex":19},{"author":"杜甫","charstyle":"古體詩","content":"蒼頡鳥跡既茫昧字體變化如浮雲陳倉石鼓又已訛大小二篆生八分秦有李斯漢蔡邕中間作者寂不聞嶧山之碑野火焚棗木傳刻肥失真苦縣光和尚骨立書貴痩硬方通神惜哉李蔡不復得吾甥李潮下筆親尚書韓擇木騎曹蔡有鄰開元已來數八分潮也奄有二子成三人况潮小篆逼秦相快劒長㦸森相向八分一字直百金蛟龍盤拏肉屈强吴郡張顛誇草書草書非古空雄壯豈如吾甥不流宕丞相中郎丈人行巴東逢李潮逾月求我歌我今衰老才力薄潮乎潮乎奈汝何","id":59830,"chapter":"卷二十八","chapternum":28,"title":"李潮八分小篆歌","titledesc":"","collection":"","collectiondesc":"","poemindex":20},{"author":"杜甫","charstyle":"古體詩","content":"太常樓船聲嗷嘈問兵刮冦趨下牢牧出令奔飛百艘猛蛟突獸紛騰逃白帝寒城駐錦袍元冬示我胡國刀壯士短衣頭虎毛憑軒拔鞘天為髙翻風轉日木怒號氷翼雪淡傷哀猱鐫錯碧甖鸊鵜膏鋩鍔已瑩虚秋濤鬼物撇捩辭坑壕蒼水使者捫赤絛龍伯國人罷釣鼇芮公迴首顔色勞分閫救世用賢豪趙公玉立髙歌起攬環結佩相終始萬嵗持之䕶天子得君亂絲與君理蜀江如線如針水荆岑彈丸心未已賊臣惡子休干紀魑魅魍魎徒為耳妖腰亂領敢欣喜用之不髙亦不庫不似長劒須天倚吁嗟光祿英雄弭大食寶刀聊可比丹青宛轉麒麟裏光芒六合無泥滓","id":59831,"chapter":"卷二十八","chapternum":28,"title":"荆南兵馬使太常卿趙公大食刀歌","titledesc":"","collection":"","collectiondesc":"","poemindex":21},{"author":"杜甫","charstyle":"古體詩","content":"悲臺蕭颯石巃嵸哀壑杈枒浩呼洶中有萬里之長江迴風滔日孤光動角鷹翻倒壯士臂將軍玉帳軒翠氣二鷹猛腦徐絛穟目如愁胡視天地杉雞竹兔不自惜溪虎野羊俱辟易鞲上鋒稜十二翮將軍勇鋭與之敵將軍樹勲起安西崑崙虞泉入馬蹄白羽曾肉三狻猊敢決豈不與之齊荆南芮公得將軍亦如角鷹下翔雲惡鳥飛飛啄金屋安得爾輩開其羣驅出六合梟鸞分","id":59832,"chapter":"卷二十八","chapternum":28,"title":"王兵馬使二角鷹","titledesc":"","collection":"","collectiondesc":"","poemindex":22},{"author":"杜甫","charstyle":"古體詩","content":"梁公曾孫我姨弟不見十年官濟濟大賢之後竟陵遲浩蕩古今同一體比看叔伯四十人有才無命百寮底今者兄弟一百人幾人卓絶秉周禮在汝更用文章為長兄白睂復天啓汝門請從曾翁説太后當朝多巧詆狄公執政在末年濁河終不汚清濟國嗣初將付諸武公獨廷諍守丹陛禁中決冊請房陵前朝長老皆流涕太宗社稷一朝正漢官威儀重昭洗時危始識不世才誰謂荼苦甘如薺汝曹又宜列土食身使門戸多旌棨胡為漂泊岷漢間干謁王侯頗歴抵况乃山髙水有波秋風蕭蕭露泥泥虎之饑下巉嵒蛟之横出清泚早歸来黃土泥衣眼易眯","id":59833,"chapter":"卷二十八","chapternum":28,"title":"狄明府","titledesc":"","collection":"","collectiondesc":"","poemindex":23},{"author":"杜甫","charstyle":"古體詩","content":"秋風淅淅吹我衣，東流之外西日微。\n天清小城擣練急，石古細路行人稀。\n不知明月為誰好，早晩孤帆他夜歸。\n㑹將白髮倚庭樹，故園池臺今是非。\n","id":59834,"chapter":"卷二十八","chapternum":28,"title":"秋風","titledesc":"","collection":"","collectiondesc":"","poemindex":24},{"author":"杜甫","charstyle":"古體詩","content":"天雨蕭蕭滯茅屋空山無以慰幽獨鋭頭將軍来何遲令我心中苦不足數看黄霧亂玄雲時聴嚴風折喬木泉源泠泠雜猿狖泥濘漠漠饑鴻鵠嵗暮窮陰耿未已人生㑹面難再得憶爾腰下鐵絲箭射殺林中雪色鹿前者坐皮因問毛知子歴險人馬勞異獸如飛星宿落應弦不礙蒼山髙安得突騎只五千崒然睂骨皆爾曹走平亂世相催促一豁明主正鬱陶憶昔范增碎玉斗未使吳兵着白袍昏昏閶闔閉氛祲十月荆南雷怒號","id":59835,"chapter":"卷二十八","chapternum":28,"title":"久雨期王將軍不至","titledesc":"","collection":"","collectiondesc":"","poemindex":25},{"author":"杜甫","charstyle":"古體詩","content":"不見秘書心若失，及見秘書失心疾。\n安爲動主理信然，我獨覺子神充實。\n重聞西方止觀經，老身古寺風泠泠。\n妻兒待米且歸去，他日杖藜来細聴。\n","id":59836,"chapter":"卷二十八","chapternum":28,"title":"别李秘書始興寺所居","titledesc":"","collection":"","collectiondesc":"","poemindex":26},{"author":"杜甫","charstyle":"古體詩","content":"今日苦短昨日休嵗云暮矣增離憂霜凋碧樹作錦樹萬壑東逝無停留荒戍之城石色古東郭老人住青丘飛書白帝營斗粟琴瑟几杖柴門幽青草萋萋盡枯死天馬跂足随氂牛自古聖賢多薄命姦雄惡少皆封侯故國三年一消息終南渭水寒悠悠五陵豪貴反顛倒鄉里小兒狐白裘生男堕地要膂力一生富貴傾邦國莫愁父母少黄金天下風塵兒亦得","id":59837,"chapter":"卷二十八","chapternum":28,"title":"錦樹行","titledesc":"","collection":"","collectiondesc":"","poemindex":27},{"author":"杜甫","charstyle":"古體詩","content":"孔雀未知牛有角渴飲寒泉逢觝觸赤霄玄圃須往来翠尾金花不辭辱江中淘河嚇飛燕銜泥却落羞華屋皇孫猶曾蓮勺困衛莊見貶傷其足老翁慎莫怪少年葛亮貴和書有篇丈夫垂名動萬年記憶細故非髙賢","id":59838,"chapter":"卷二十八","chapternum":28,"title":"赤霄行","titledesc":"","collection":"","collectiondesc":"","poemindex":28},{"author":"杜甫","charstyle":"古體詩","content":"方冬合沓玄陰塞昨日晚晴今日黑萬里飛蓬映天過孤城樹羽揚風直江濤簸岸黄沙走雲雪埋山蒼兕吼君不見夔子之國杜陵翁牙齒半落左耳聾","id":59839,"chapter":"卷二十八","chapternum":28,"title":"復陰","titledesc":"","collection":"","collectiondesc":"","poemindex":29},{"author":"杜甫","charstyle":"古體詩","content":"夜半歸来衝虎過，山黑家中已眠卧。\n傍見北斗向江低，仰看明星當空大。\n庭前把燭嗔〈一作喚〉兩炬，峡口驚猿聞一箇。\n白頭老罷舞復歌，杖藜不睡誰能那〈顧况集閩俗呼子為囝父為郎罷此云老罷亦戲用閩俗語也〉。\n","id":59840,"chapter":"卷二十八","chapternum":28,"title":"夜歸","titledesc":"","collection":"","collectiondesc":"","poemindex":30},{"author":"杜甫","charstyle":"古體詩","content":"甫也諸侯老賓客罷酒酣歌拓金㦸騎馬忽憶少年時散蹄迸落瞿塘石白帝城門水雲外低身直下八千尺粉堞電轉紫遊韁東得平岡出天壁江村野堂爭入眼埀鞭嚲鞚凌紫陌向来皓首驚萬人自倚紅顔能騎射安知決臆追風足朱汗驂驔猶噴玉不虞一蹶終損傷人生快意多所辱職當憂戚伏衾枕况乃遲暮加煩促朋知來問腆我顔杖藜强起依僮僕語盡還成開口笑提攜别掃清谿曲酒肉如山又一時初筵哀絲動豪竹共指西日不相貸喧呼且覆盃中渌何必走馬来為問君不見嵇康養生遭殺戮","id":59841,"chapter":"卷二十八","chapternum":28,"title":"醉為馬墜諸公攜酒相看","titledesc":"","collection":"","collectiondesc":"","poemindex":31},{"author":"杜甫","charstyle":"古體詩","content":"君不見道邊廢棄池君不見前者摧折桐百年死樹中琴瑟一斛舊水藏蛟龍丈夫蓋棺事始定君今幸未成老翁何恨憔悴在山中湥山窮谷不可處霹靂魍魎兼狂風","id":59842,"chapter":"卷二十八","chapternum":28,"title":"君不見簡蘇徯","titledesc":"","collection":"","collectiondesc":"","poemindex":32},{"author":"杜甫","charstyle":"古體詩","content":"憶昔北尋小有洞洪河怒濤過輕舸辛勤不見華蓋君艮岑青輝慘么麽千崖無人萬壑靜三步回頭五步坐秋山眼冷魂未歸仙賞心違淚交墮弟子誰依白茅室盧老獨啟青銅鎖巾拂香餘搗藥塵階除灰死燒丹火玄圃滄洲莽空濶金節羽衣飄婀娜落日初霞閃餘映倐忽東西無不可松風磵水聲合時青兕黄熊啼向我徒然咨嗟撫遺迹至今夢想仍猶左秘訣隠文須内敎晩嵗何功使願果更討衡陽董鍊師南浮早鼓瀟湘柂","id":59843,"chapter":"卷二十八","chapternum":28,"title":"憶昔行","titledesc":"","collection":"","collectiondesc":"","poemindex":33},{"author":"杜甫","charstyle":"古體詩","content":"將軍昔着從事衫鐵馬馳突重兩銜被堅執銳略西極崑崙月窟東嶄巖君門羽林萬猛士惡若哮虎子所監五年起家列霜㦸一日過海收風帆平生流輩徒蠢蠢長安少年氣欲盡魏侯骨聳精爽𦂳華嶽峰尖見秋隼星纒寶校金盤陁夜騎天駟超天河欃槍熒惑不敢動翠蕤雲旓相蕩摩吾為子起歌都䕶酒䦨插劒肝膽露鈎陳蒼蒼風玄武萬嵗千秋奉明主臨江節士安足數〈荆溪吴子良曰崑崙月窟在西南云東者謂將軍略地至西方之極而崑崙月窟反在東也〉","id":59844,"chapter":"卷二十八","chapternum":28,"title":"魏將軍歌","titledesc":"","collection":"","collectiondesc":"","poemindex":34},{"author":"杜甫","charstyle":"古體詩","content":"君不見瀟湘之山衡山髙山巓朱鳳聲嗷嗷側身長顧求其曹翅埀口噤心甚勞下愍百鳥在羅網黄雀最小猶難逃願分竹實及螻蟻盡使鴟梟相怒號","id":59845,"chapter":"卷二十八","chapternum":28,"title":"朱鳳行","titledesc":"","collection":"","collectiondesc":"","poemindex":35},{"author":"杜甫","charstyle":"古體詩","content":"神仙中人不易得顔氏之子才孤標天馬長鳴待駕馭秋鷹整翮當雲霄君不見東吴顧文學君不見西漢杜陵老詩家筆勢君不嫌詞翰升堂為君掃是日霜風凍七澤烏蠻落照銜赤壁酒酣耳熱忘頭白感君意氣無所惜一為歌行歌主客","id":59846,"chapter":"卷二十八","chapternum":28,"title":"醉歌行贈公安顔少府請顧八題壁","titledesc":"","collection":"","collectiondesc":"","poemindex":36},{"author":"杜甫","charstyle":"古體詩","content":"夜聞觱篥滄江上，衰年側耳情所嚮。\n鄰舟一聴多感傷，塞曲三更歘悲壯。\n積雪飛霜此夜寒，孤燈急管復風湍。\n君知天地干戈滿，不見江湖行路難。\n","id":59847,"chapter":"卷二十八","chapternum":28,"title":"夜聞觱篥","titledesc":"","collection":"","collectiondesc":"","poemindex":37},{"author":"杜甫","charstyle":"古體詩","content":"挂帆早發劉郎浦，疾風颯颯昏亭午。\n舟中無日不沙塵，岸上空村盡豺虎。\n十日北風風未迴，客行嵗晩晩相催。\n白頭厭伴漁人宿，黄帽青鞋歸去來。\n","id":59848,"chapter":"卷二十八","chapternum":28,"title":"發劉郎浦","titledesc":"","collection":"","collectiondesc":"","poemindex":38},{"author":"杜甫","charstyle":"古體詩","content":"江上人家桃樹枝春寒細雨出疎籬影遭碧水潛勾引風妬紅花却倒吹吹花困癲傍舟楫水光風力俱相怯赤憎輕薄遮入懷珍重分明不来接濕久飛遲半欲髙縈沙惹草細於毛蜜蜂蝴蝶生情性偷眼蜻蜓避百勞","id":59849,"chapter":"卷二十八","chapternum":28,"title":"風雨看舟前落花戯為新句","titledesc":"","collection":"","collectiondesc":"","poemindex":39},{"author":"杜甫","charstyle":"古體詩","content":"玉泉之南麓山殊道林林壑爭盤紆寺門髙開洞庭野殿脚插入赤沙湖五月寒風冷佛骨六時天樂朝香爐地靈步步雪山草僧寶人人滄海珠塔刧宫牆壯麗敵香厨松道清涼俱蓮花交響共命鳥金㮄雙迴三足烏方丈涉海費時節玄圃尋河知有無暮年且喜經行近春日兼䝉暄暖扶飄然斑白身奚適傍此烟霞茅可誅桃源人家易制度橘洲田土仍膏腴潭府邑中甚淳古太守庭内不喧呼昔遭衰世皆晦迹今幸樂國養微軀依止老宿亦未晚富貴功名焉足圗久為野客尋幽慣細學周顒免興孤一重一掩吾肺腑山鳥山花吾友于宋公放逐曾題壁物色分留與老夫","id":59850,"chapter":"卷二十八","chapternum":28,"title":"岳麓山道林二寺行","titledesc":"","collection":"","collectiondesc":"","poemindex":40},{"author":"杜甫","charstyle":"古體詩","content":"乆客多枉友朋書素書一月凡一束虚名但䝉寒温問泛愛不救溝壑辱齒落未是無心人舌存恥作窮途哭道州手札適復至紙長要自三過讀盈把那須滄海珠入懐本倚崑山玉撥棄潭州百斛酒蕪沒瀟岸千株菊使我晝立煩兒孫令我夜坐費燈燭憶子初尉永嘉去紅顔白面花映肉軍符侯印取豈遲紫燕綠耳行甚速聖朝尚飛戰鬬塵濟世宜引英俊人黎元愁痛㑹蘇息夷狄跋扈徒逡巡授鉞築壇聞意㫖頽綱漏網期彌綸郭欽上書見大計劉毅答詔驚羣臣他日更僕語不淺明公論兵氣益振傾壺簫管黑白髮儛劒霜雪吹青春宴筵曾語蘓季子後來傑出雲孫比茅齋定王城郭門藥物楚老漁商市市北肩輿每聨袂郭南抱甕亦隠几無數將軍西第成早作丞相東山起鳥雀苦肥秋粟菽蛟龍欲蟄寒沙水天下鼓角何時休陣前部曲終日死附書與裴因示蘇此生巳媿須人扶致君堯舜付公等早據要路思捐軀","id":59851,"chapter":"卷二十八","chapternum":28,"title":"暮秋枉裴道州手札率爾遣興寄近呈蘇渙侍御","titledesc":"","collection":"","collectiondesc":"","poemindex":41},{"author":"杜甫","charstyle":"古體詩","content":"嵗云暮矣多北風瀟湘洞庭白雪中漁父天寒網罟凍莫徭射雁鳴桑弓去年米貴闕軍食今年米賤大傷農髙馬達官厭酒肉此輩杼軸茅茨空楚人重魚不重鳥汝休枉殺南飛鴻况聞處處鬻男女割慈忍愛還租庸往日用錢捉私鑄今許鉛錫和青銅刻泥為之最易得好惡不合長相䝉萬國城頭吹畫角此曲哀怨何時終","id":59852,"chapter":"卷二十八","chapternum":28,"title":"嵗晏行","titledesc":"","collection":"","collectiondesc":"","poemindex":42},{"author":"杜甫","charstyle":"古體詩","content":"自䝉蜀州人日作不意清詩久零落今晨散帙眼忽開迸淚幽吟事如昨嗚呼壯士多慷慨合沓髙名動寥廓歎我悽悽求友篇感時鬱鬱匡君略錦里春光空爛漫瑶墀侍臣已冥寞瀟湘水國傍鼋鼉鄠杜秋天失鵰鶚東西南北更誰論白首扁舟病獨存遥拱北辰纒冦盜欲傾東海洗乾坤邊塞西蕃最充斥衣冠南渡多崩奔鼓瑟至今悲帝子曳裾何處覔王門文章曹植波瀾濶服食劉安徳業尊長笛誰能亂愁思昭州詞翰與招魂","id":59853,"chapter":"卷二十八","chapternum":28,"title":"追酬故髙蜀州人日見寄〈并序〉","titledesc":"開文書帙中檢所遺忘因得故髙常侍適往居在成都時髙任蜀州刺史人日相憶見寄詩淚灑行間讀終篇末自枉詩又十餘年莫記存歿又六七年矣老病懐舊生意可知今海内忘形故人獨漢中王瑀與昭州敬使君超先在愛而不見情見乎辭大厯五年正月二十一日却追酬髙公此作因寄王及敬弟","collection":"","collectiondesc":"","poemindex":43},{"author":"杜甫","charstyle":"古體詩","content":"與兄行年校一嵗賢者是兄愚者弟兄將富貴等浮雲弟切功名好權勢長安秋雨十日泥我曹鞴馬聴晨雞公卿朱門未開鎖我曹已到肩相齊吾兄睡穏方舒膝不襪不巾踏曉日男啼女哭莫我知身上須繒腹中實今年思我来嘉州嘉州酒重花繞樓樓頭喫酒樓下卧長歌短詠還相酬四時八節還拘禮女拜弟妻男拜弟幅巾鞶帯不挂身頭脂足垢何曾洗吾兄吾兄巢許倫一生喜怒長任真日斜枕肘寢已熟啾啾唧唧為何人","id":59854,"chapter":"卷二十八","chapternum":28,"title":"狂歌行贈四兄","titledesc":"","collection":"","collectiondesc":"","poemindex":44}]