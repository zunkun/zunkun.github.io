[{"author":"蘇味道","charstyle":"近體詩","content":"崇朝遘行雨，薄晩屯密雲。\n縁階起素沬，竟水聚圓文。\n河柳低未舉，山花落巳芬。\n清樽久不薦，淹留還待君。\n","id":57558,"chapter":"卷三","chapternum":3,"title":"單于川對雨","titledesc":"","collection":"","collectiondesc":"","poemindex":1},{"author":"蘇味道","charstyle":"近體詩","content":"飛雨欲迎旬，浮雲已送春。\n還從濯枝後，來應洗兵辰。\n氣合龍祠外，聲過鯨海濱。\n伐邢知有屬，巳見静邊塵。\n","id":57559,"chapter":"卷三","chapternum":3,"title":"單于川對雨","titledesc":"","collection":"","collectiondesc":"","poemindex":2},{"author":"蘇味道","charstyle":"近體詩","content":"火樹銀花合，星橋鐵鎖開。\n暗塵隨馬去，明月逐人來。\n遊伎皆穠李，行歌盡落梅。\n金吾不禁夜，玉漏莫相催〈唐新語云神龍之際京城正月望日盛飾燈火之㑹金吾弛禁貴遊戚屬及下俚工賈無不夜遊車馬軿闐人不得顧王主之家馬上作樂以相誇競文士皆賦詩以紀其事作者數百人唯味道與郭利貞崔液三人為絶唱〉。\n","id":57560,"chapter":"卷三","chapternum":3,"title":"正月十五夜","titledesc":"","collection":"","collectiondesc":"","poemindex":3},{"author":"李嶠","charstyle":"古體詩","content":"愁客坐山隈，懷抱自悠哉。\n况復髙秋夕，明月正徘徊。\n亭亭出迥岫，皎皎映層臺。\n色帶銀河滿，光含玉露開。\n淡雲籠影度，虚暈抱輪迴。\n谷邃凉隂静，山空夜響哀。\n寒催數雁過，風送一螢來。\n獨軫離居恨，遥想故人杯。\n","id":57561,"chapter":"卷三","chapternum":3,"title":"秋山望月酬李騎曹","titledesc":"","collection":"","collectiondesc":"","poemindex":4},{"author":"李嶠","charstyle":"古體詩","content":"合沓巖嶂深，朦朧煙霧曉。\n荒阡下樵客，野猿驚山鳥。\n開門聴潺湲，入徑尋窈窕。\n棲鼯抱寒木，流螢飛暗篠。\n早霞稍霏霏，殘月猶皎皎。\n行看逺星稀，漸覺遊氛少。\n我行撫軺傳，兼得傍林沼。\n貪翫水石奇，不知川路渺。\n徒憐野心曠，詎惻浮年小。\n方解寵辱情，永託累塵表。\n","id":57562,"chapter":"卷三","chapternum":3,"title":"早發苦竹館","titledesc":"","collection":"","collectiondesc":"","poemindex":5},{"author":"李嶠","charstyle":"古體詩","content":"君不見昔日西京全盛時汾隂后土親祭祠齋宫宿寢設儲供撞鐘鳴鼓樹羽旂漢家五葉才且雄賓筵萬靈服九戎柏梁賦詩髙宴罷詔書法駕幸河東河東太守親掃除奉迎至尊導鑾輿五營夾道列容衛三河縱觀空里閭迴旌駐蹕降靈塲焚香奠醑邀百祥金鼎發色正焜煌靈祇煒燿攄景光埋玉陳牲禮神畢舉麾上馬乘輿出彼汾之曲嘉可遊木蘭為檝桂為舟棹歌㣲吟綵鷁浮簫鼓哀鳴白雲秋歡娯宴洽賜羣后家家復除户牛酒聲明動天樂無有千秋萬嵗南山壽自從天子向秦關玉輦金車不復還珠簾羽扇長寂寞鼎湖龍髯安可攀千齡人事一朝空四海為家此路窮雄豪意氣今何在壇場宫館盡蒿蓬路逢故老長歎息世事迴環不可測昔日青樓對歌舞今日黄埃聚荆棘山川滿目淚沾衣富貴榮華能㡬時不見秖今汾水上唯有年年秋雁飛〈明皇傳信記云上將幸蜀登華蕚樓使樓前善水調者登而歌至山川滿目云云上顧侍者曰誰為此日宰相李嶠辭也上曰真才子也不待曲終而去〉","id":57563,"chapter":"卷三","chapternum":3,"title":"汾隂行","titledesc":"","collection":"","collectiondesc":"","poemindex":6},{"author":"李嶠","charstyle":"近體詩","content":"神龍見像日，仙鳳養雛年。\n大火乘天正，明珠對月圓。\n作新金篋裏，歌奏玉筐前。\n今日宜孫慶，還㕘祝壽篇。\n","id":57564,"chapter":"卷三","chapternum":3,"title":"中宗降誕日長寧公主滿月侍宴應制","titledesc":"","collection":"","collectiondesc":"","poemindex":7},{"author":"李嶠","charstyle":"近體詩","content":"别業臨青甸，鳴鸞降紫霄。\n長筵鵷鷺集，仙管鳳凰調。\n樹接南山近，烟含北渚遥。\n承恩咸巳醉，戀賞未還鑣〈紀事云長寧公主韋庶人所生下嫁楊慎交造第東都府財㡬竭又取西京髙士廉第左金吾衛廢營合為宅作三重樓築山浚池帝及后數臨幸置酒賦詩嶠等屬和即東莊也〉。\n","id":57565,"chapter":"卷三","chapternum":3,"title":"侍宴長寧公主東莊應制","titledesc":"","collection":"","collectiondesc":"","poemindex":8},{"author":"李嶠","charstyle":"近體詩","content":"三乘歸淨域，萬騎餞通莊。\n就日離亭近，彌天别路長。\n荆南旋杖缽，渭北限津梁。\n何日紆真果，還來入帝鄉。\n","id":57566,"chapter":"卷三","chapternum":3,"title":"送沙門𢎞景道俊元奘還荆州應制","titledesc":"","collection":"","collectiondesc":"","poemindex":9},{"author":"李嶠","charstyle":"近體詩","content":"落日荒郊外，風景正凄凄。\n離人席上起，征馬路傍嘶。\n别酒傾壺贈，行書掩淚題。\n殷勤御溝水，從此各東西。\n","id":57567,"chapter":"卷三","chapternum":3,"title":"送李邕","titledesc":"","collection":"","collectiondesc":"","poemindex":10},{"author":"李嶠","charstyle":"近體詩","content":"落日生蘋末，揺揚徧逺林。\n帯花疑鳳舞，向竹似龍吟。\n月動臨秋扇，松清入夜琴。\n蘭臺宫殿峻，還拂楚王襟。\n","id":57568,"chapter":"卷三","chapternum":3,"title":"風","titledesc":"","collection":"","collectiondesc":"","poemindex":11},{"author":"李嶠","charstyle":"近體詩","content":"滴瀝明花苑，葳㽔泫竹叢。\n玉垂丹棘上，珠湛緑荷中。\n夜警千年鶴，朝零七月風。\n願凝仙掌内，長奉未央宫。\n","id":57569,"chapter":"卷三","chapternum":3,"title":"露","titledesc":"","collection":"","collectiondesc":"","poemindex":12},{"author":"李嶠","charstyle":"近體詩","content":"瑞雪驚千里，從風下九霄。\n地疑明月夜，山似白雲朝。\n逐舞花光動，臨歌扇影飄。\n大周天闕路，今日海神朝。\n","id":57570,"chapter":"卷三","chapternum":3,"title":"雪","titledesc":"","collection":"","collectiondesc":"","poemindex":13},{"author":"李嶠","charstyle":"近體詩","content":"銅駝分鞏洛，劍閣抵臨卭。\n紫徼三千里，青樓十二重。\n玉關塵似雪，金穴馬如龍。\n今日中衢上，堯樽更可逢。\n","id":57571,"chapter":"卷三","chapternum":3,"title":"道","titledesc":"","collection":"","collectiondesc":"","poemindex":14},{"author":"李嶠","charstyle":"近體詩","content":"日夕三江望，靈潮萬里迴。\n霞津錦浪動，月浦練花開。\n湍似黄牛去，濤從白馬來。\n英靈巳傑出，誰識卿雲才。\n","id":57572,"chapter":"卷三","chapternum":3,"title":"江","titledesc":"","collection":"","collectiondesc":"","poemindex":15},{"author":"李嶠","charstyle":"近體詩","content":"百尺重城際，千尋大道隈。\n漢宫井榦起，呉國落星開。\n笛怨緑珠去，簫隨弄玉來。\n銷憂聊暇日，誰識仲宣才。\n","id":57573,"chapter":"卷三","chapternum":3,"title":"樓","titledesc":"","collection":"","collectiondesc":"","poemindex":16},{"author":"李嶠","charstyle":"近體詩","content":"隱士竹林隈，英聲寳匣開。\n風前緑綺弄，月下白雲來。\n淮海多為室，梁岷舊作臺。\n子期如可聴，山水響餘哀。\n","id":57574,"chapter":"卷三","chapternum":3,"title":"琴","titledesc":"","collection":"","collectiondesc":"","poemindex":17},{"author":"李嶠","charstyle":"近體詩","content":"羌笛寫龍聲，長吟入夜清。\n關山孤月下，來向隴頭鳴。\n逐吹梅花落，含春栁色驚。\n行觀向子賦，坐憶舊隣情。\n","id":57575,"chapter":"卷三","chapternum":3,"title":"笛","titledesc":"","collection":"","collectiondesc":"","poemindex":18},{"author":"李嶠","charstyle":"近體詩","content":"征棹三江暮，連檣萬里迴。\n相烏風際轉，畫鷁浪前開。\n羽客乘霞至，仙人弄月來。\n何當同傅説，特展巨川材。\n","id":57576,"chapter":"卷三","chapternum":3,"title":"舟","titledesc":"","collection":"","collectiondesc":"","poemindex":19},{"author":"李嶠","charstyle":"近體詩","content":"久閉先生户，髙褰太守車。\n羅將翡翠合，錦逐鳳凰舒。\n明月彈琴夜，清風入幌初。\n方知决勝策，黄石受兵書。\n","id":57577,"chapter":"卷三","chapternum":3,"title":"帷","titledesc":"","collection":"","collectiondesc":"","poemindex":20},{"author":"李嶠","charstyle":"近體詩","content":"鉅野韶光暮，東平春溜通。\n影揺江浦月，香引棹歌風。\n日色翻池上，潭花發鏡中。\n五湖多賞樂，千里望難窮。\n","id":57578,"chapter":"卷三","chapternum":3,"title":"菱","titledesc":"","collection":"","collectiondesc":"","poemindex":21},{"author":"李嶠","charstyle":"近體詩","content":"未值銀宫裏，寧移玉殿幽。\n枝生無限月，花滿自然秋。\n俠客條為馬，仙人葉作舟。\n願君期道術，攀折可淹留。\n","id":57579,"chapter":"卷三","chapternum":3,"title":"桂","titledesc":"","collection":"","collectiondesc":"","poemindex":22},{"author":"李嶠","charstyle":"近體詩","content":"楊栁鬱氤氳，金堤總翠氛。\n庭前花類雪，樓際葉如雲。\n列宿分龍影，芳池寫鳳文。\n短簫何以奏，攀折為思君。\n","id":57580,"chapter":"卷三","chapternum":3,"title":"栁","titledesc":"","collection":"","collectiondesc":"","poemindex":23},{"author":"李嶠","charstyle":"近體詩","content":"獨有成蹊處，穠華發井傍。\n山風凝笑臉，朝露泫啼妝。\n隱士顔應改，仙人路漸長。\n還欣上林苑，千嵗奉君王。\n","id":57581,"chapter":"卷三","chapternum":3,"title":"桃","titledesc":"","collection":"","collectiondesc":"","poemindex":24},{"author":"李嶠","charstyle":"近體詩","content":"有鳥居丹穴，其名曰鳳皇。\n九苞應靈瑞，五色成文章。\n屢向秦樓側，頻過洛水陽。\n鳴岐今日見，阿閣佇來翔。\n","id":57582,"chapter":"卷三","chapternum":3,"title":"鳳","titledesc":"","collection":"","collectiondesc":"","poemindex":25},{"author":"李嶠","charstyle":"近體詩","content":"黄鶴逺聯翩，從鸞下紫煙。\n翺翔一萬里，來去㡬千年。\n巳憇青田側，時遊丹禁前。\n莫言空警露，猶冀一聞天。\n","id":57583,"chapter":"卷三","chapternum":3,"title":"鶴","titledesc":"","collection":"","collectiondesc":"","poemindex":26},{"author":"李嶠","charstyle":"近體詩","content":"天馬本來東，嘶驚御史驄。\n蒼龍遥逐日，紫燕迥追風。\n明月來鞍上，浮雲落蓋中。\n得隨穆天子，何假唐成公〈巨山詠物詩至百有二十首取財𢎞富用事精切㣲嫌有堆垜之病止采十七首具生動之趣者〉。\n","id":57584,"chapter":"卷三","chapternum":3,"title":"馬","titledesc":"","collection":"","collectiondesc":"","poemindex":27},{"author":"李嶠","charstyle":"近體詩","content":"南洛師臣契，東巗王佐居。\n幽情遺紱冕，宸眷屬樵漁。\n制下峒山蹕，恩迴灞水輿。\n松門駐旌蓋，薜幄引簪裾。\n石磴平黄陸，煙樓半紫虚。\n雲霞仙路近，琴酒俗塵疎。\n喬木千齡外，懸泉百丈餘。\n崖深經鍊藥，穴古舊藏書。\n樹宿摶風鳥，池潛縱壑魚。\n寧知天子貴，尚憶武侯廬。\n","id":57585,"chapter":"卷三","chapternum":3,"title":"奉和幸韋嗣立山莊侍宴應制","titledesc":"","collection":"","collectiondesc":"","poemindex":28},{"author":"李嶠","charstyle":"近體詩","content":"鳴鞞入嶂口，汛舸歴川湄。\n尚想江陵陣，猶疑下瀨師。\n㟁迴帆影疾，風逆鼓聲遲。\n萍葉沾蘭槳，林花拂桂旗。\n弓鳴蒼隼落，劍動白猿悲。\n芳樹吟羌管，幽篁入楚詞。\n全軍多勝策，無戰在明時。\n寄謝山東妙，長纓徒自欺。\n","id":57586,"chapter":"卷三","chapternum":3,"title":"軍師凱旋自邕州順流舟中","titledesc":"","collection":"","collectiondesc":"","poemindex":29},{"author":"李嶠","charstyle":"近體詩","content":"鳳城景色已含韶，人日風光倍覺饒。\n桂吐半輪迎此夜，蓂開七葉應今朝。\n魚猜水凍行猶澀，鶯喜春熙弄欲嬌。\n愧奉登髙揺彩翰，欣逢御氣上丹霄。\n","id":57587,"chapter":"卷三","chapternum":3,"title":"人日侍宴大明宫恩賜綵縷人勝應制","titledesc":"","collection":"","collectiondesc":"","poemindex":30},{"author":"李嶠","charstyle":"近體詩","content":"主家山第接雲開，天子春遊動地來。\n羽騎㕘差花外轉，霓旌揺曳日邊迴。\n還將石溜調琴曲，更取峯霞入酒杯。\n鸞輅已辭烏鵲渚，簫聲猶繞鳳凰臺。\n","id":57588,"chapter":"卷三","chapternum":3,"title":"奉和初春幸太平公主南莊應制","titledesc":"","collection":"","collectiondesc":"","poemindex":31},{"author":"王適","charstyle":"古體詩","content":"昔嵗驚楊栁髙樓悲獨守今年芳樹枝孤棲怨别離珠簾晝不捲羅幔曉長垂苦調琴先覺愁容鏡獨知頻年鴈度無消息罷却鴛文何用織夜還羅帳空有情春着裙腰自無力青軒桃李落紛紛紫庭蘭蕙日氛氲巳能顦顇今如此更復含情一待君","id":57589,"chapter":"卷三","chapternum":3,"title":"古别離","titledesc":"","collection":"","collectiondesc":"","poemindex":32},{"author":"王適","charstyle":"近體詩","content":"獨坐年將暮，常懷志不通。\n有時須問影，無事則書空。\n棄置如天外，平生似夢中。\n蓬心猶是客，華髮欲成翁。\n跡滯魂逾窘，情乖路轉窮。\n别離同夜月，愁思隔秋風。\n老少悲顔駟，盈虚悟翟公。\n時來不可問，何用求童䝉。\n","id":57590,"chapter":"卷三","chapternum":3,"title":"蜀中言懷","titledesc":"","collection":"","collectiondesc":"","poemindex":33},{"author":"薛稷","charstyle":"古體詩","content":"驅車越陜郊，北顧臨大河。\n隔河望鄉邑，秋風水增波。\n西登咸陽途，日暮憂思多。\n傅巖既紆鬱，首山亦嵯峨。\n操築無昔老，採薇有遺歌。\n客遊節回換，人生能㡬何〈杜子美云少保有古風得之陜郊篇謂此作也〉。\n","id":57591,"chapter":"卷三","chapternum":3,"title":"秋日還京陜西十里作","titledesc":"","collection":"","collectiondesc":"","poemindex":34},{"author":"薛稷","charstyle":"近體詩","content":"秦樓宴喜月徘徊，妓筵銀燭滿庭開。\n坐中香氣排花出，扇後歌聲逐酒來。\n","id":57592,"chapter":"卷三","chapternum":3,"title":"夜宴安樂公主新宅","titledesc":"","collection":"","collectiondesc":"","poemindex":35},{"author":"崔液","charstyle":"古體詩","content":"江南日暖鴻始來栁條初碧葉半開玉關遥遥戍未迴金閨日夕生緑苔寂寂春花烟色暮簷燕雙雙落花度青樓明鏡晝無光紅帳羅衣徒自香妾恨十年長獨守君情萬里在漁陽","id":57593,"chapter":"卷三","chapternum":3,"title":"代春閨","titledesc":"","collection":"","collectiondesc":"","poemindex":36},{"author":"崔液","charstyle":"近體詩","content":"玉漏銅壺且莫催，鐵關金鎖徹明開。\n誰家見月能閒坐，何處聞燈不看來。\n","id":57594,"chapter":"卷三","chapternum":3,"title":"上元夜","titledesc":"","collection":"","collectiondesc":"","poemindex":37},{"author":"崔液","charstyle":"近體詩","content":"金勒銀鞍控紫騮，玉輪珠幰駕青牛。\n驂驛始散東城曲，倐忽還來南陌頭。\n","id":57595,"chapter":"卷三","chapternum":3,"title":"上元夜","titledesc":"","collection":"","collectiondesc":"","poemindex":38},{"author":"崔液","charstyle":"近體詩","content":"公子王孫意氣驕，不論相識也相邀。\n最憐長袖風前弱，更賞新弦暗裏調。\n","id":57596,"chapter":"卷三","chapternum":3,"title":"上元夜","titledesc":"","collection":"","collectiondesc":"","poemindex":39},{"author":"崔液","charstyle":"近體詩","content":"星移漢轉月將㣲，露灑烟飄燈漸稀。\n猶惜路傍歌舞處，踟蹰相顧不能歸。\n","id":57597,"chapter":"卷三","chapternum":3,"title":"上元夜","titledesc":"","collection":"","collectiondesc":"","poemindex":40},{"author":"長孫正隠","charstyle":"近體詩","content":"晦晩屬煙霞，邀遊重嵗華。\n歌鐘雖戚里，林藪是山家。\n細雨猶開日，深池不漲沙。\n淹留迷處所，巖岫㡬重花。\n","id":57598,"chapter":"卷三","chapternum":3,"title":"晦日宴髙氏林亭同用華字","titledesc":"","collection":"","collectiondesc":"","poemindex":41},{"author":"長孫正隠","charstyle":"近體詩","content":"薄晚嘯遊人，車馬亂驅塵。\n月光三五夜，燈熖一重春。\n煙雲迷北闕，簫管識南隣。\n洛城終不閉，更出小平津。\n","id":57599,"chapter":"卷三","chapternum":3,"title":"上元夜效小庾體同用春字〈并序〉","titledesc":"九谷帝畿三川奥域交風均露上分朱鳥之躔泝洛背河下鎖蒼龍之闕多近臣之第宅即瞰銅街有貴戚之樓臺自連金苑美人競出錦障如霞公子交馳雕鞍似月同遊洛浦疑尋税馬之津爭渡河橋似向牽牛之渚實昌年之樂事令節之佳遊者焉","collection":"","collectiondesc":"","poemindex":42},{"author":"李適","charstyle":"古體詩","content":"聞君訪逺山，躋險造幽絶。\n渺然青雲境，觀竒彌年月。\n登嶺亦泝谿，孤舟事沿越。\n崿嶂傳彩翠，崕磴互欹缺。\n石林上攢藂，金澗下明滅。\n捫壁窺丹井，梯苔瞰乳穴。\n忽枉巖中贈，對翫未嘗輟。\n殷勤獨徃事，委曲鍊藥説。\n邀余名山期，從爾泛海澨。\n嵗晏秉宿心，斯言非徒設。\n","id":57600,"chapter":"卷三","chapternum":3,"title":"答宋十一崖口五渡見贈","titledesc":"","collection":"","collectiondesc":"","poemindex":43},{"author":"李適","charstyle":"近體詩","content":"長樂喜春歸，披香愛雪霏。\n花從銀閣度，絮繞玉牕飛。\n寫曜銜天藻，呈祥拂御衣。\n上林紛可望，無處不光輝。\n","id":57601,"chapter":"卷三","chapternum":3,"title":"遊禁苑幸臨渭亭遇雪應制","titledesc":"","collection":"","collectiondesc":"","poemindex":44},{"author":"李適","charstyle":"近體詩","content":"絳河從逺聘，青海赴和親。\n月作臨邊曉，花為度隴春。\n主歌悲顧鶴，帝策重安人。\n獨有瓊簫去，悠悠思錦輪。\n","id":57602,"chapter":"卷三","chapternum":3,"title":"奉和送金城公主應制","titledesc":"","collection":"","collectiondesc":"","poemindex":45},{"author":"李適","charstyle":"近體詩","content":"朱城待鳳韶年至，碧殿疏龍淑氣來。\n寳帳金屏人已帖，圖花學鳥勝初裁。\n林香近接宜春苑，山翠遥添獻壽杯。\n向夕慿髙風景麗，天文垂曜象昭回。\n","id":57603,"chapter":"卷三","chapternum":3,"title":"人日宴大明宫恩賜綵縷人勝應制","titledesc":"","collection":"","collectiondesc":"","poemindex":46},{"author":"李適","charstyle":"近體詩","content":"玉輦金輿天上來，花園西望錦屏開。\n輕絲半拂朱門栁，細纈全披畫閣梅。\n舞蝶飛行飄御席，鶯歌度曲繞仙杯。\n聖詞今日光輝滿，漢主秋風莫道才。\n","id":57604,"chapter":"卷三","chapternum":3,"title":"奉和春日幸望春宫應制","titledesc":"","collection":"","collectiondesc":"","poemindex":47},{"author":"李適","charstyle":"近體詩","content":"金輿翠輦迎嘉節，御苑仙宫待獻春。\n淑氣初銜梅色淺，條風半拂栁牆新。\n天杯慶壽齊南嶽，聖藻光輝動北辰。\n稍覺披香歌吹近，龍驂日暮下城闉。\n","id":57605,"chapter":"卷三","chapternum":3,"title":"奉和立春遊苑迎春","titledesc":"","collection":"","collectiondesc":"","poemindex":48},{"author":"李適","charstyle":"近體詩","content":"拂霧金輿丹斾轉，凌晨黼帳碧池開。\n南山倒影從雲落，北澗揺光寫溜迴。\n急槳爭標排荇度，輕帆截浦觸荷來。\n横汾宴鎬歡無極，歌舞年年聖壽杯。\n","id":57606,"chapter":"卷三","chapternum":3,"title":"帝幸興慶池戲競渡應制","titledesc":"","collection":"","collectiondesc":"","poemindex":49},{"author":"李適","charstyle":"近體詩","content":"平陽金牓鳳凰樓，沁水銀河鸚鵡洲。\n綵仗遥臨丹壑裏，仙輿暫幸緑亭幽。\n前池錦石蓮花豔，後嶺香鑪桂蘂秋。\n貴主稱觴萬年壽，還輕漢武濟汾遊。\n","id":57607,"chapter":"卷三","chapternum":3,"title":"侍宴安樂公主莊應制","titledesc":"","collection":"","collectiondesc":"","poemindex":50},{"author":"李適","charstyle":"近體詩","content":"聞道飛鳬向洛陽，翩翩矯翮度文昌。\n因聲寄意三花樹，少室巖前㡬過香〈自注云有田在少室不見十年矣〉。\n","id":57608,"chapter":"卷三","chapternum":3,"title":"餞唐永冒赴任東都〈自尚書郎為令〉","titledesc":"","collection":"","collectiondesc":"","poemindex":51},{"author":"許景先","charstyle":"古體詩","content":"春色東來渡灞橋，青門垂栁百千條。\n垂栁西連建章路，漢家禁苑紛無數。\n縈花始徧合歡枝，遊絲半罥相思樹。\n秦樓初日照南隅，柔條垂緑映金鋪。\n寳釵新梳𩭏髩，髻錦帶交垂連理。\n襦自憐栁塞淹戎，幕銀燭長啼愁夢。\n著芳樹朝催玉管，新春風夜染羅衣。\n薄城頭楊栁已如，絲今年花落去年。\n時折芳逺寄相思，曲為惜容華難再。\n","id":57609,"chapter":"卷三","chapternum":3,"title":"折栁篇","titledesc":"","collection":"","collectiondesc":"","poemindex":52},{"author":"許景先","charstyle":"近體詩","content":"紅樹曉鶯啼，春風暖翠閨。\n雕籠薫繡被，珠履踏金隄。\n芍藥花初吐，菖蒲葉正齊。\n藁砧當此日，行役向遼西。\n","id":57610,"chapter":"卷三","chapternum":3,"title":"陽春怨","titledesc":"","collection":"","collectiondesc":"","poemindex":53},{"author":"于季子","charstyle":"近體詩","content":"百戰方夷項，三章且代秦。\n功歸蕭相國，氣盡戚夫人。\n","id":57611,"chapter":"卷三","chapternum":3,"title":"詠漢髙祖","titledesc":"","collection":"","collectiondesc":"","poemindex":54},{"author":"劉允濟","charstyle":"近體詩","content":"玉關芳信㫁，蘭閨錦字新。\n愁來不自抑，念切巳含嚬。\n虚牖風驚夢，空牀月厭人。\n歸期倘可促，勿度栁園春。\n","id":57612,"chapter":"卷三","chapternum":3,"title":"怨情","titledesc":"","collection":"","collectiondesc":"","poemindex":55},{"author":"韋承慶","charstyle":"古體詩","content":"萬里邊城地，三春楊栁節。\n葉似鏡中眉，花如關外雪。\n征人逺鄉思，倡婦髙樓别。\n不忍擲年華，含情寄攀折。\n","id":57613,"chapter":"卷三","chapternum":3,"title":"折楊栁","titledesc":"","collection":"","collectiondesc":"","poemindex":56},{"author":"韋承慶","charstyle":"近體詩","content":"澹澹長江水，悠悠逺客情。\n落花相與恨，到地一無聲。\n","id":57614,"chapter":"卷三","chapternum":3,"title":"南行别弟","titledesc":"","collection":"","collectiondesc":"","poemindex":57},{"author":"韋承慶","charstyle":"近體詩","content":"獨酌芳春酒，登樓巳半曛。\n誰驚一行雁，衡㫁過江雲。\n","id":57615,"chapter":"卷三","chapternum":3,"title":"江樓","titledesc":"","collection":"","collectiondesc":"","poemindex":58},{"author":"韋嗣立","charstyle":"近體詩","content":"棲閒有愚谷，好事枉朝軒。\n樹接前驅擁，巖傳後騎喧。\n褰簾出野院，植杖𠉀柴。\n門既拂林下，席仍攜池上。\n樽深期契幽，賞實謂展歡。\n言末眷誠未，易佳遊時更。\n敦俄看嘯儔，侣各巳共飛。\n鶱延睇盡朝，日長懷通夜。\n魂空聞岸竹，動徒見浦花。\n繁多愧春鶯，曲相求意獨。\n","id":57616,"chapter":"卷三","chapternum":3,"title":"自湯還都經龍門北谿贈張左丞崔禮部崔光禄〈并序〉","titledesc":"僕自湯還都經龍門北谿莊宿張左丞崔禮部崔光禄並枉垂光顧數公宿敦道義雅尚林壑謂急於幽尋故此命駕遂不知别有勝賞偶然相過寒暄未周神意巳徃雲霞之致蔑而不存逸轡放驅清塵徒企耿歎不巳而贈是詩","collection":"","collectiondesc":"","poemindex":59},{"author":"韋嗣立","charstyle":"近體詩","content":"幽谷杜陵邊，風烟别㡬年。\n偶來伊水曲，溪嶂覺依然。\n傍浦憐芳樹，尋崕愛緑泉。\n嶺雲隨馬足，山鳥向人前。\n地合心俱静，言因理自玄。\n短才叨重寄，尸禄愧妨賢。\n每挹挂冠侣，思從初服旋。\n稻粱仍欲報，嵗月坐空捐。\n助岳無纎塊，輸溟謝末涓。\n還悟北轅失，方求南澗田。\n","id":57617,"chapter":"卷三","chapternum":3,"title":"偶遊龍門北溪忽懷驪山别業因以言志示弟淑奉呈諸大寮","titledesc":"","collection":"","collectiondesc":"","poemindex":60},{"author":"韋嗣立","charstyle":"近體詩","content":"亭伯負髙名羽儀稱上京魏珠能燭乘秦璧許連城六月飛將逺三冬學巳精洛陽推賈誼江夏貴黄瓊推演中都術旋㕘河尹聲累遷登御府移拜踐名卿庭聚歌鐘麗門羅棨㦸榮鸚杯飛廣席獸火列前楹散誕林園意殷勤敬愛情無容抱衰疾良宴每招迎契得心逾重言忘道益真相朂忠義節共談詞賦英雕蟲曾靡棄白鳳巳先鳴光接神愈駭音來味不成短歌甘自思鴻藻彌難清東里方希潤西河敢竊明厚誣空見迫喪徳豈無誠端守宫闈地寒煙朝暮平顧才無術淺懷器識憂盈月下對雲闕風前聞夜更昌年雖共偶歡㑹此難并為憐漳浦曲沈痼有劉楨","id":57618,"chapter":"卷三","chapternum":3,"title":"酬崔光禄冬日述懷贈答〈并序〉","titledesc":"光禄崔卿公懷通識濟時良具材器耽圖籍愛林泉不遺琴詠門多長者善與人交僕忝臺閣早經聨事雖幸揖風采而不接殷勤崔公以雅道自居未嘗至偃之室及僕積抱羸疾屢期放退朝廷恩假職以優閒多取急歸林服餌為事門堪羅雀庭見狎鷗崔公則多存訪不避風雨方知向時迹也今晨情也蘭菊春秋自芳竹栢嵗寒無變僕敬之重之故不能忘也嘗談及詞翰頗申掎摭忽枉贈章因以投報云爾","collection":"","collectiondesc":"","poemindex":61},{"author":"東方虬","charstyle":"近體詩","content":"漢道方全盛，朝廷足武臣。\n何須薄命妾，辛苦事和親。\n","id":57619,"chapter":"卷三","chapternum":3,"title":"昭君怨","titledesc":"","collection":"","collectiondesc":"","poemindex":62},{"author":"東方虬","charstyle":"近體詩","content":"掩淚辭丹鳳，銜悲向白龍。\n單于浪驚喜，無復舊時容。\n","id":57620,"chapter":"卷三","chapternum":3,"title":"昭君怨","titledesc":"","collection":"","collectiondesc":"","poemindex":63},{"author":"東方虬","charstyle":"近體詩","content":"北地無花草，春來不似春。\n自然衣帶緩，非是為腰身。\n","id":57621,"chapter":"卷三","chapternum":3,"title":"昭君怨","titledesc":"","collection":"","collectiondesc":"","poemindex":64},{"author":"張柬之","charstyle":"近體詩","content":"俠客重恩光驄馬飾金裝瞥聞傳羽檄馳突救邊荒歙野山川動囂天旌斾揚呉鈎明似月楚劍利如霜電㫁衝邊塞風飛出洛陽轉戰磨笄谷横行戴斗鄉手擒郅支長面縛谷蠡王將軍占太白小婦怨流黄騕褭青絲騎娉婷紅粉糚三春鶯度曲八月雁成行誰堪坐愁思羅䄂拂空牀","id":57622,"chapter":"卷三","chapternum":3,"title":"出塞","titledesc":"","collection":"","collectiondesc":"","poemindex":65},{"author":"陳嘉言","charstyle":"近體詩","content":"今夜可憐春，河橋多麗人。\n寳馬金為絡，香車玉作輪。\n連手窺潘掾，分頭看洛神。\n重城自不掩，出向小平津。\n","id":57623,"chapter":"卷三","chapternum":3,"title":"上元夜效小庾體","titledesc":"","collection":"","collectiondesc":"","poemindex":66}]