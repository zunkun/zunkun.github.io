[{"author":"韋莊","charstyle":"古體詩","id":18974,"chapter":"卷九十四","chapternum":94,"title":"少年行","titledesc":"","content":"五陵豪客多買酒黄金𧣴醉下酒家樓美人雙翠幰揮劍邯鄲市走馬梁王苑樂事殊未央年華已云晩","collection":"","collectiondesc":"","poemindex":1},{"author":"韋莊","charstyle":"古體詩","id":18975,"chapter":"卷九十四","chapternum":94,"title":"閨月","titledesc":"","content":"明月照前除煙華蕙蘭濕清風行處來白露寒蟬急美人情易傷暗上紅樓立欲言無處言但向姮娥泣","collection":"","collectiondesc":"","poemindex":2},{"author":"韋莊","charstyle":"古體詩","id":18976,"chapter":"卷九十四","chapternum":94,"title":"閨怨","titledesc":"","content":"戚戚彼何人明眸利於月啼妝曉不乾素面凝香雪良人去淄石鏡破金簪折空藏蘭蕙心不忍琴中説","collection":"","collectiondesc":"","poemindex":3},{"author":"韋莊","charstyle":"古體詩","id":18977,"chapter":"卷九十四","chapternum":94,"title":"平陵老將","titledesc":"","content":"白羽金僕姑腰懸雙轆轤前年葱嶺北獨戰雲中胡疋馬塞垣老一身如鳥孤歸來辭第宅却占平陵居","collection":"","collectiondesc":"","poemindex":4},{"author":"韋莊","charstyle":"古體詩","id":18978,"chapter":"卷九十四","chapternum":94,"title":"乞彩牒歌","titledesc":"","content":"浣花溪上如花客綠闇紅藏人不識留得溪頭瑟瑟波潑成紙上猩猩色手把金刀裁彩雲有時剪破秋天碧不使虹霓段段飛一時驅上丹霞壁蜀客才多染不供卓文醉後開無力孔雀銜來向日飛翩翩壓折黄金翼我有歌詩一千首磨礱山岳羅星斗開卷長疑雷電驚揮毫只怕龍蛇走班班布在時人口滿軸松花都未有人間無處買煙霞須知得自神仙手也知價重連城璧一紙黄金猶不惜薛濤昨夜夢中來殷勤勸向君邊覔","collection":"","collectiondesc":"","poemindex":5},{"author":"韋莊","charstyle":"古體詩","id":18979,"chapter":"卷九十四","chapternum":94,"title":"擣練篇","titledesc":"","content":"月華吐艶明燭燭青樓婦唱擣衣曲白袷絲光織魚目菱花綬帶鴛鴦簇臨風縹緲叠秋雪月下丁東擣寒玉樓蘭欲寄在何鄉憑人與繫征鴻足","collection":"","collectiondesc":"","poemindex":6},{"author":"韋莊","charstyle":"古體詩","id":18980,"chapter":"卷九十四","chapternum":94,"title":"長安春","titledesc":"","content":"長安二月多香塵六街車馬聲轔轔家家樓上如花人千枝萬枝紅艶新簾間笑語自相問何人占得長安春長安春色本無主古來盡屬紅樓女如今無奈杏園人駿馬輕車擁將去","collection":"","collectiondesc":"","poemindex":7},{"author":"韋莊","charstyle":"古體詩","id":18981,"chapter":"卷九十四","chapternum":94,"title":"贈峨嵋山彈琴李處士","titledesc":"","content":"峨嵋山下能琴客似醉似狂人不測何須見我眼偏青未見我身頭已白茫茫四海本無家一片愁雲颺秋碧壺中醉卧日月明世上長遊天地窄晉朝叔夜舊相知蜀郡文君小來識後生常建彼何人贈我篇章苦雕刻名卿名相盡知音遇酒遇琴無間隔如今世亂獨翛然天外鴻飛招不得余今正泣楊朱淚八月邊城風刮地霓旌絳斾忽相尋為我尊前横緑綺一彈猛雨隨手來再彈白雪連天起凄凄清清松上風咽咽幽幽隴頭水吟蜂繞樹去不來別鶴引雛飛又止錦鱗不動惟側頭白馬仰聽空豎耳廣陵故事無人知古人不説今人疑子期子野俱不見烏啼鬼哭空傷悲坐中詞客悄無語簾外月華庭欲午為君吟作聽琴歌為我留名係仙譜","collection":"","collectiondesc":"","poemindex":8},{"author":"韋莊","charstyle":"近體詩","id":18982,"chapter":"卷九十四","chapternum":94,"title":"章臺夜思","titledesc":"","content":"清瑟怨遙夜遶絃風雨哀孤燈聞楚角殘月下章臺芳草已云暮故人殊未來鄉書不可寄秋雁又南迴","collection":"","collectiondesc":"","poemindex":9},{"author":"韋莊","charstyle":"近體詩","id":18983,"chapter":"卷九十四","chapternum":94,"title":"延興門外作","titledesc":"","content":"芳草五陵道美人金犢車緑奔穿内水紅落過牆花馬足倦遊客鳥聲歡酒家王孫歸去晩宫樹欲棲鵶","collection":"","collectiondesc":"","poemindex":10},{"author":"韋莊","charstyle":"近體詩","id":18984,"chapter":"卷九十四","chapternum":94,"title":"曲江作","titledesc":"","content":"細雨曲池濱青袍草色新詠詩行信馬載酒喜逢人性為無機率家因守道貧若無詩自遣誰奈寂寥春","collection":"","collectiondesc":"","poemindex":11},{"author":"韋莊","charstyle":"近體詩","id":18985,"chapter":"卷九十四","chapternum":94,"title":"嘉㑹里閒居","titledesc":"","content":"豈知城闕内有地出紅塵草占一坊緑樹藏千古春馬嘶遊寺客犬吠探花人寂寂無鐘鼔槐行接紫宸","collection":"","collectiondesc":"","poemindex":12},{"author":"韋莊","charstyle":"近體詩","id":18986,"chapter":"卷九十四","chapternum":94,"title":"夏夜","titledesc":"","content":"傍水遷書榻開襟納夜涼星繁愁晝熟露重覺荷香蛙吹鳴還息蛛羅滅又光正吟秋興賦桐影下西墻","collection":"","collectiondesc":"","poemindex":13},{"author":"韋莊","charstyle":"近體詩","id":18987,"chapter":"卷九十四","chapternum":94,"title":"早發","titledesc":"","content":"早霧濃於雨田深黍稻低出門雞未唱過客馬頻嘶樹色遙藏店泉聲暗傍畦獨吟三十里城月尚如珪","collection":"","collectiondesc":"","poemindex":14},{"author":"韋莊","charstyle":"近體詩","id":18988,"chapter":"卷九十四","chapternum":94,"title":"村居書事","titledesc":"","content":"年年耕與釣鷗鳥已相依砌長蒼苔厚藤抽紫蔓肥風鶯移樹囀雨燕入樓飛不覺春光暮遶籬紅杏稀","collection":"","collectiondesc":"","poemindex":15},{"author":"韋莊","charstyle":"近體詩","id":18989,"chapter":"卷九十四","chapternum":94,"title":"雨後晚眺","titledesc":"","content":"入谷路縈紆巖巔日欲晡嶺雲寒掃蓋溪雪凍粘鬚卧草跧如兔聽氷怯似狐仍聞關外火昨夜徹皇都","collection":"","collectiondesc":"","poemindex":16},{"author":"韋莊","charstyle":"近體詩","id":18990,"chapter":"卷九十四","chapternum":94,"title":"宿山家","titledesc":"","content":"山行侵夜到雲竇一星燈草動蛇尋穴枝揺鼠上藤背風開藥竈向月展魚罾明日前溪路煙蘿更幾層","collection":"","collectiondesc":"","poemindex":17},{"author":"韋莊","charstyle":"近體詩","id":18991,"chapter":"卷九十四","chapternum":94,"title":"潁陽縣","titledesc":"","content":"琴堂連少室故事即仙蹤樹老風聲壯山高臘𠉀濃雪多庭有鹿縣僻寺無鐘何處留詩客茆簷倚後峰","collection":"","collectiondesc":"","poemindex":18},{"author":"韋莊","charstyle":"近體詩","id":18992,"chapter":"卷九十四","chapternum":94,"title":"紀村事","titledesc":"","content":"緑蔓暎雙扉循牆一徑㣲雨多庭果爛稻熟渚禽肥釀酒迎新社遥砧送暮暉數聲牛上笛何處餉田歸","collection":"","collectiondesc":"","poemindex":19},{"author":"韋莊","charstyle":"近體詩","id":18993,"chapter":"卷九十四","chapternum":94,"title":"題許仙師院","titledesc":"","content":"地古多喬木遊人到且吟院開金鏁澁門暎緑篁深山色不離眼鶴聲常在琴往來誰與熟乳鹿在前林","collection":"","collectiondesc":"","poemindex":20},{"author":"韋莊","charstyle":"近體詩","id":18994,"chapter":"卷九十四","chapternum":94,"title":"不寐","titledesc":"","content":"不寐天將曉心勞轉似灰蚊吟頻到耳鼠鬭競縁臺户闇知蟾落林喧覺雨來馬嘶朝客過知是禁門開","collection":"","collectiondesc":"","poemindex":21},{"author":"韋莊","charstyle":"近體詩","id":18995,"chapter":"卷九十四","chapternum":94,"title":"春暮","titledesc":"","content":"一春春事好病酒起常遲流水緑縈砌落花紅墮枝樓髙喧乳燕樹密鬬雛鸝不學山公醉將何自解頥","collection":"","collectiondesc":"","poemindex":22},{"author":"韋莊","charstyle":"近體詩","id":18996,"chapter":"卷九十四","chapternum":94,"title":"和友人","titledesc":"","content":"圭門同隠士不出動經時靜閱王維畫閒翻褚允棋落泉當户急殘月下𥦗遲却想從來意譙周亦自嗤","collection":"","collectiondesc":"","poemindex":23},{"author":"韋莊","charstyle":"近體詩","id":18997,"chapter":"卷九十四","chapternum":94,"title":"春愁","titledesc":"","content":"寓思本多傷逢春恨更長露霑湘竹淚華墮越梅粧睡怯交加夢閒傾瀲灔觴後庭人不到斜月上松篁","collection":"","collectiondesc":"","poemindex":24},{"author":"韋莊","charstyle":"近體詩","id":18998,"chapter":"卷九十四","chapternum":94,"title":"晚春","titledesc":"","content":"花開疑乍富花落似初貧萬物不如酒四時惟愛春峨峨秦氏髻皎皎洛川神風月應相笑年年醉病身","collection":"","collectiondesc":"","poemindex":25},{"author":"韋莊","charstyle":"近體詩","id":18999,"chapter":"卷九十四","chapternum":94,"title":"送崔郎中往使西川行在","titledesc":"","content":"拜書辭玉帳萬里劍關長新馬杏花色緑袍春草香一身朝玉陛幾日過銅梁莫戀壚邊醉仙宫待侍郎","collection":"","collectiondesc":"","poemindex":26},{"author":"韋莊","charstyle":"近體詩","id":19000,"chapter":"卷九十四","chapternum":94,"title":"潤州顯濟閣曉望","titledesc":"","content":"清曉水如鏡隔江人似鷗逺烟藏海島初日照揚州地壯孫權氣雲凝庾信愁一篷何處客吟凭釣魚舟","collection":"","collectiondesc":"","poemindex":27},{"author":"韋莊","charstyle":"近體詩","id":19001,"chapter":"卷九十四","chapternum":94,"title":"寓言","titledesc":"","content":"為儒逢世亂吾道欲何之學劍已應晩歸山今又遲故人三載別明月兩鄉悲惆悵滄江上星星鬢有絲","collection":"","collectiondesc":"","poemindex":28},{"author":"韋莊","charstyle":"近體詩","id":19002,"chapter":"卷九十四","chapternum":94,"title":"過當途縣","titledesc":"","content":"客過當塗縣停車訪舊遊謝公山有墅李白酒無樓采石花空發烏江水自流夕陽誰共感寒鷺立汀洲","collection":"","collectiondesc":"","poemindex":29},{"author":"韋莊","charstyle":"近體詩","id":19003,"chapter":"卷九十四","chapternum":94,"title":"鑷白","titledesc":"","content":"白髮太無情朝朝鑷又生始因絲一縷漸至雪千莖不避佳人笑唯慙稚子驚新年過半百猶歎未休兵","collection":"","collectiondesc":"","poemindex":30},{"author":"韋莊","charstyle":"近體詩","id":19004,"chapter":"卷九十四","chapternum":94,"title":"婺州和陸諫議將赴闕懷陽羨山居","titledesc":"","content":"望闕路仍逺子牟魂欲飛道開燒藥鼎僧寄卧雲衣故國饒芳草他山掛夕暉東陽雖勝地王粲奈思歸","collection":"","collectiondesc":"","poemindex":31},{"author":"韋莊","charstyle":"近體詩","id":19005,"chapter":"卷九十四","chapternum":94,"title":"建昌渡暝吟","titledesc":"","content":"月照臨官渡鄉情獨浩然鳥棲彭蠡樹月上建昌舩市散漁翁醉樓深賈客眠隔江何處笛吹斷緑楊烟","collection":"","collectiondesc":"","poemindex":32},{"author":"韋莊","charstyle":"近體詩","id":19006,"chapter":"卷九十四","chapternum":94,"title":"南遊富陽江中作","titledesc":"","content":"南去又南去此行非自期一帆雲作伴千里月相隨浪迹花應笑衰容鏡每知鄉園不可問禾黍正離離","collection":"","collectiondesc":"","poemindex":33},{"author":"韋莊","charstyle":"近體詩","id":19007,"chapter":"卷九十四","chapternum":94,"title":"婺州水館重陽日作","titledesc":"","content":"異國逢佳節憑高獨苦吟一杯今日酒萬里故鄉心水館紅蘭合山城紫菊深白衣雖不至鷗鳥自相尋","collection":"","collectiondesc":"","poemindex":34},{"author":"韋莊","charstyle":"近體詩","id":19008,"chapter":"卷九十四","chapternum":94,"title":"避地越中作","titledesc":"","content":"避世移家逺天涯歳巳週豈知今夜月還是去年愁露果珠沉水風螢燭上樓傷心潘騎省華髪不禁秋","collection":"","collectiondesc":"","poemindex":35},{"author":"韋莊","charstyle":"近體詩","id":19009,"chapter":"卷九十四","chapternum":94,"title":"信州谿岸夜吟作","titledesc":"","content":"夜倚臨谿店懷鄉獨苦吟月當山頂出星倚水湄沈霧氣漁燈冷鐘聲谷寺深一城人悄悄琪樹宿仙禽","collection":"","collectiondesc":"","poemindex":36},{"author":"韋莊","charstyle":"近體詩","id":19010,"chapter":"卷九十四","chapternum":94,"title":"齊安郡","titledesc":"","content":"弭棹齊安郡孤城百戰殘傍邨林有虎帶郭縣無官暮角梅花怨清江桂影寒黍離縁底事撩〈闕〉起長歎","collection":"","collectiondesc":"","poemindex":37},{"author":"韋莊","charstyle":"近體詩","id":19011,"chapter":"卷九十四","chapternum":94,"title":"寄江南諸弟","titledesc":"","content":"萬里逢歸雁鄉書忍淚封吾身不自保爾道各何從性拙唯多蹇家貧半為慵秖思谿影上卧看玉華峰","collection":"","collectiondesc":"","poemindex":38},{"author":"韋莊","charstyle":"近體詩","id":19012,"chapter":"卷九十四","chapternum":94,"title":"歳晏同左生作","titledesc":"","content":"歳暮鄉闗逺天涯手重攜雪埋江樹短雲壓夜城低寳瑟湘靈怨清砧杜魄啼不須臨皎鏡年長易凄凄","collection":"","collectiondesc":"","poemindex":39},{"author":"韋莊","charstyle":"近體詩","id":19013,"chapter":"卷九十四","chapternum":94,"title":"靈席","titledesc":"","content":"一閉香閨後羅衣盡施僧鼠偷筵上果蛾撲帳前燈土蝕釵無鳯塵生鏡少菱有時還影響花葉曳香繒","collection":"","collectiondesc":"","poemindex":40},{"author":"韋莊","charstyle":"近體詩","id":19014,"chapter":"卷九十四","chapternum":94,"title":"舊居","titledesc":"","content":"芳草又芳草故人揚子家青雲容易散白日等閒斜皓質留殘雪香魂逐斷霞不知何處笛一夜叫梅花","collection":"","collectiondesc":"","poemindex":41},{"author":"韋莊","charstyle":"近體詩","id":19015,"chapter":"卷九十四","chapternum":94,"title":"漁塘十六韻","titledesc":"","content":"洛水分餘派穿巗出石稜碧經嵐氣重清帶露華澄瑩徹通三島巖峿積萬層巢由應共到劉阮想同登壁峻苔如畫山昏霧似蒸撼松衣有雪題石硯生氷路熟雲中客名留域外僧饑猿尋落橡鬭鼠墮高藤嶮樹臨溪亞殘莎帶㟁崩持竿𦕼藉草待月好垂罾對景思任父開圖想不興晚風輕浪叠暮雨濕煙凝似泛靈查出如迎羽客昇仙源終不測勝概自相仍欲別誠堪戀長歸足未能他時操史筆爲爾著良稱","collection":"","collectiondesc":"","poemindex":42},{"author":"韋莊","charstyle":"近體詩","id":19016,"chapter":"卷九十四","chapternum":94,"title":"和薛先輩見寄初秋寓懷即事之作二十韻","titledesc":"","content":"玉律初移候清風乍逺襟一聲蟬到耳千炬火燃心嶽靜雲堆翠樓高日半沈引愁憎暮角驚夢怯殘碪露白凝湘簟風篁韻蜀琴鳥喧從果爛堦淨任苔侵柿葉添紅影槐柯減緑隂採珠逢寳窟閱石見瑶林魯殿鏗寒玉台山激碎金郄堂流桂影陳巷集車音名自張華顯詞因葛亮吟水深龍易失天逺鶴難尋鑒貌寧慙樂論才豈謝任義心孤劍直學海怒濤深既覩文兼質翻疑古在今慙聞紆緑綬即候掛朝簪晩樹連秋塢斜陽暎暮岑夜蟲方唧唧疲馬正駸駸托跡同吳燕依人似越禽㑹隨仙羽化香蟻且同斟","collection":"","collectiondesc":"","poemindex":43},{"author":"韋莊","charstyle":"近體詩","id":19017,"chapter":"卷九十四","chapternum":94,"title":"同舊韻","titledesc":"","content":"大火收殘暑清光漸惹襟謝莊千里思張翰五湖心暮角迎風急孤鐘向暝沈露滋三徑草日動四鄰碪簟委班姬扇蟬悲蔡琰琴方愁丹桂逺已怯二毛侵甃石迴泉脈移棋就竹隂觸絲蛛墮網避隼鳥投林貌愧潘郎璧文慙吕相金但埋豐獄氣未發爨桐音靜笑劉琨舞閒思阮籍吟野花和雨劚怪石入雲尋跡競終非幻幽閒且自任趨時慙藝薄託質負恩深美價方稀古清名已絶今既聞留縞帶詎肯擲蓍簪遲客虚高閣迎僧出亂岑壯心徒戚戚逸足自駸駸安羨倉中鼠危同幕上禽期君調鼎鼐他日俟羊斟","collection":"","collectiondesc":"","poemindex":44},{"author":"韋莊","charstyle":"近體詩","id":19018,"chapter":"卷九十四","chapternum":94,"title":"三用韻","titledesc":"","content":"素律初迴馭商飇暗觸襟乍傷詩客思還動旅人心蟬噪因風斷鱗遊見鷺沈笛聲隨晚吹松韻激遥碪地覆青袍草𥦗横緑綺琴煙霄難自致歳月易相侵澗桺横孤彴巖藤架密隂瀟湘期釣侣鄠杜別家林遺愧虞卿璧言依季布金錚鏦聞郢唱次第發巴音螢影衝簾落蟲聲擁砌吟樓高思共眺寺逺想同尋入夜愁難遣逢秋恨莫任蝸遊苔徑滑鶴步翠塘深莫問榮兼辱寧論古與今固窮憐瓮牖感舊惜蒿簪晚日舒霞綺遥天倚黛岑鴛鸞方翽翽驊驥整駸駸未化投陂竹空思出谷禽感多𦕼自遣桑落且閒斟","collection":"","collectiondesc":"","poemindex":45},{"author":"韋莊","charstyle":"近體詩","id":19019,"chapter":"卷九十四","chapternum":94,"title":"李氏小池亭十二韻","titledesc":"","content":"積石亂巉巉庭莎緑不芟小橋低跨水危檻半依巖花落魚爭唼櫻紅鳥競𪅎〈竹咸切〉引泉疏地脈掃絮積山嵌古桺紅綃織新篁紫綺緘養猿秋嘯月放鶴夜棲杉枕簟溪雲膩池塘海雨鹹語𥦗雞逞辯䑛鼎犬偏饞踏蘚青粘屐攀蘿緑暎衫訪僧舟北渡貰酒日西銜遲客登高閣題詩遶翠嵒家藏何所寳清韻滿琅函","collection":"","collectiondesc":"","poemindex":46},{"author":"韋莊","charstyle":"近體詩","id":19020,"chapter":"卷九十四","chapternum":94,"title":"虢州澗東邨居作","titledesc":"","content":"東南騎馬出郊坰迴首寒烟隔郡城清澗漲時翹鷺喜緑桑疎處哺牛鳴兒童見少生於客奴僕驕多倨似兄試望家田還自適滿畦秋水稻苗平","collection":"","collectiondesc":"","poemindex":47},{"author":"韋莊","charstyle":"近體詩","id":19021,"chapter":"卷九十四","chapternum":94,"title":"尹喜宅","titledesc":"","content":"荒原秋殿柏蕭蕭何代風烟占寂寥紫氣已隨仙仗去白雲空向帝鄉消濛濛暮雨春雞唱漠漠寒蕪雪兔跳欲問靈蹤無處所十洲空濶閬山遙","collection":"","collectiondesc":"","poemindex":48},{"author":"韋莊","charstyle":"近體詩","id":19022,"chapter":"卷九十四","chapternum":94,"title":"途中望雨懷歸","titledesc":"","content":"滿空寒雨漫霏霏去路雲深鏁翠微牧䜿逺當烟草立饑禽閒傍渚田飛誰家樹壓紅榴折幾處籬懸白菌肥對此不堪鄉外思荷蓑遥羨釣人歸","collection":"","collectiondesc":"","poemindex":49},{"author":"韋莊","charstyle":"近體詩","id":19023,"chapter":"卷九十四","chapternum":94,"title":"桺谷道中作却寄","titledesc":"","content":"馬前紅葉正紛紛馬上離情欲斷魂曉發獨辭殘月店暮程遙宿隔雲村心如嶽色留秦地夢逐河聲出禹門莫怪苦吟鞭拂地有誰傾葢待王孫","collection":"","collectiondesc":"","poemindex":50},{"author":"韋莊","charstyle":"近體詩","id":19024,"chapter":"卷九十四","chapternum":94,"title":"灞陵道中作","titledesc":"","content":"春橋望望水溶溶一桁晴山倒碧峰秦苑落花零露濕灞陵新酒潑醅濃青龍夭矯盤雙闕丹鳯䙰褷隔九重萬古行人離别地不堪吟罷夕陽鐘","collection":"","collectiondesc":"","poemindex":51},{"author":"韋莊","charstyle":"近體詩","id":19025,"chapter":"卷九十四","chapternum":94,"title":"秋日早行","titledesc":"","content":"上馬蕭蕭襟袖涼路穿禾黍繞宫牆半山殘月露華冷一㟁野風蓮萼香烟外驛樓紅隠隠渚邊雲樹暗蒼蒼行人自是心如火兔走烏飛不覺長","collection":"","collectiondesc":"","poemindex":52},{"author":"韋莊","charstyle":"近體詩","id":19026,"chapter":"卷九十四","chapternum":94,"title":"歎落花","titledesc":"","content":"一夜霏微露濕烟曉來和淚喪嬋娟不隨殘雪埋芳草盡逐香風上舞筵西子去時遺笑靨謝娥行處落金鈿飄紅墮白堪惆悵少別穠華又隔年","collection":"","collectiondesc":"","poemindex":53},{"author":"韋莊","charstyle":"近體詩","id":19027,"chapter":"卷九十四","chapternum":94,"title":"關河道中","titledesc":"","content":"槐陌蟬聲桺市風驛樓高倚夕陽東往來千里路長在聚散十年人不同但見時光流似箭豈知天道曲如弓平生志業匡堯舜又擬滄浪學釣翁","collection":"","collectiondesc":"","poemindex":54},{"author":"韋莊","charstyle":"近體詩","id":19028,"chapter":"卷九十四","chapternum":94,"title":"題盤豆驛水舘後軒","titledesc":"","content":"極目晴川展畫屏地從桃塞接蒲城灘頭鷺占清波立原上人侵落照耕去雁數行天際没孤雲一㸃淨中生憑軒盡日不迴首楚水吳山無限情","collection":"","collectiondesc":"","poemindex":55},{"author":"韋莊","charstyle":"近體詩","id":19029,"chapter":"卷九十四","chapternum":94,"title":"題裴端公郊居","titledesc":"","content":"暫隨紅旆佐藩方高跡終朝卧故鄉已近水聲開澗户更侵山色架書堂蒲生㟁脚青刀利桺拂波心緑帶長莫奪野人樵牧興白雲不識繡衣郎","collection":"","collectiondesc":"","poemindex":56},{"author":"韋莊","charstyle":"近體詩","id":19030,"chapter":"卷九十四","chapternum":94,"title":"貴公子","titledesc":"","content":"大道青樓御苑東玉欄仙杏壓枝紅金鈴犬吠梧桐院朱鬛馬嘶楊桺風流水帶花穿巷陌夕陽和樹入簾櫳瑶池宴罷歸來醉笑説君王在月宫","collection":"","collectiondesc":"","poemindex":57},{"author":"韋莊","charstyle":"近體詩","id":19031,"chapter":"卷九十四","chapternum":94,"title":"觀獵","titledesc":"","content":"苑牆東畔欲斜暉傍苑穿花兔正肥公子喜逢朝罷日將軍誇換戰時衣鶻翻錦翅雲中落犬帶金鈴草上飛直到四郊高鳥盡掉鞍齊向國門歸","collection":"","collectiondesc":"","poemindex":58},{"author":"韋莊","charstyle":"近體詩","id":19032,"chapter":"卷九十四","chapternum":94,"title":"訪含弘山僧不遇留題精舍","titledesc":"","content":"滿院桐花鳥雀喧寂寥芳草茂半芊吾師正遇歸山日閒客空題到寺年池竹閉門教鶴守琴書開篋任僧傳人間不自尋行跡一片孤雲在碧天","collection":"","collectiondesc":"","poemindex":59},{"author":"韋莊","charstyle":"近體詩","id":19033,"chapter":"卷九十四","chapternum":94,"title":"咸通","titledesc":"","content":"咸通時代物情奢歡殺金張許史家破産競留天上樂鑄山爭買洞中花諸郎宴罷銀燈合仙子遊迴璧月斜人意似知今日事急催絃管送年華","collection":"","collectiondesc":"","poemindex":60},{"author":"韋莊","charstyle":"近體詩","id":19034,"chapter":"卷九十四","chapternum":94,"title":"長年","titledesc":"","content":"長年方悟少年非人道新詩勝舊詩十畝野塘留客釣一軒春雨對僧棋花間醉任黄鶯説亭上吟從白鷺窺大道不將爐冶去有心重築太平基","collection":"","collectiondesc":"","poemindex":61},{"author":"韋莊","charstyle":"近體詩","id":19035,"chapter":"卷九十四","chapternum":94,"title":"辛丑年","titledesc":"","content":"九衢漂杵已成川塞上黄雲戰馬閒但有羸兵填渭水更無奇士出商山田園已没紅塵裏弟妹相逢白刃間西望翠華殊未返淚痕空濕劍文斑","collection":"","collectiondesc":"","poemindex":62},{"author":"韋莊","charstyle":"近體詩","id":19036,"chapter":"卷九十四","chapternum":94,"title":"思歸","titledesc":"","content":"暖絲無力自悠揚牽引東風斷客腸外地見花終寂寞異鄉聞樂更凄涼紅垂野㟁櫻還熟緑染迴汀草又芳舊里若爲歸去好子期凋謝吕安亡","collection":"","collectiondesc":"","poemindex":63},{"author":"韋莊","charstyle":"近體詩","id":19037,"chapter":"卷九十四","chapternum":94,"title":"憶昔","titledesc":"","content":"昔年曾向五陵遊午夜清歌月滿樓銀燭樹前長似晝露桃花下不知秋西園公子名無忌南國佳人字莫愁今日亂離俱是夢夕陽唯見水東流","collection":"","collectiondesc":"","poemindex":64},{"author":"韋莊","charstyle":"近體詩","id":19038,"chapter":"卷九十四","chapternum":94,"title":"天井關","titledesc":"","content":"太行山上雲深處誰向雲中築女牆短綆詎能垂玉甃繚垣何用學金湯斸開嵐翠為高壘截斷雲霞作巨防守吏不教飛鳥過赤眉何路到吾鄉","collection":"","collectiondesc":"","poemindex":65},{"author":"韋莊","charstyle":"近體詩","id":19039,"chapter":"卷九十四","chapternum":94,"title":"贈邊將","titledesc":"","content":"昔因征逺向金微馬出榆關一鳥飛萬里只攜孤劍去十年空逐塞鴻歸手招都䕶新降虜身著文皇舊賜衣只待烟塵報天子滿頭霜雪為兵機","collection":"","collectiondesc":"","poemindex":66},{"author":"韋莊","charstyle":"近體詩","id":19040,"chapter":"卷九十四","chapternum":94,"title":"過舊宅","titledesc":"","content":"華軒不見馬蕭蕭廷尉門人久寂寥朱檻翠樓為卜肆玉欄仙杏作春樵堦前雨落鴛鴦瓦竹裏苔封螮蝀橋莫問此中銷歇事娟娟紅淚泣芭蕉","collection":"","collectiondesc":"","poemindex":67},{"author":"韋莊","charstyle":"近體詩","id":19041,"chapter":"卷九十四","chapternum":94,"title":"清河縣樓作","titledesc":"","content":"有客微吟獨凭樓碧雲紅樹不勝愁盤鵰迥印天心没逺水斜牽日脚流千里戰塵連上苑九江歸路隔東周故人此地揚帆去何處相思雪滿頭","collection":"","collectiondesc":"","poemindex":68},{"author":"韋莊","charstyle":"近體詩","id":19042,"chapter":"卷九十四","chapternum":94,"title":"覩官軍迴戈","titledesc":"","content":"關中羣盜已心離關外猶聞羽檄飛御苑緑莎嘶戰馬禁城寒月擣征衣漫教韓信兵塗地不及劉琨嘯解圍昨日屯軍還夜遁滿車空載洛神歸","collection":"","collectiondesc":"","poemindex":69},{"author":"韋莊","charstyle":"近體詩","id":19043,"chapter":"卷九十四","chapternum":94,"title":"中渡晚眺","titledesc":"","content":"魏王堤畔草如烟有客傷時獨扣舷妖氣欲昏唐社稷夕陽空照漢山川千重碧樹籠春苑萬里紅霞襯碧天家寄杜陵歸不得一迴回首一潸然","collection":"","collectiondesc":"","poemindex":70},{"author":"韋莊","charstyle":"近體詩","id":19044,"chapter":"卷九十四","chapternum":94,"title":"河内別村業閒題","titledesc":"","content":"阮氏清風竹巷深滿谿松竹似山隂門當谷路多樵客地帶河聲足水禽閒伴爾曹雖適意靜思吾事好霑襟鄰翁莫問傷時事一曲高歌夕照沈","collection":"","collectiondesc":"","poemindex":71},{"author":"韋莊","charstyle":"近體詩","id":19045,"chapter":"卷九十四","chapternum":94,"title":"聞官軍繼至未覩凱旋","titledesc":"","content":"嫖姚何日破重圍秋草深來戰馬肥已有孔明傳將畧更聞王導得神機陣前鼙鼓晴應響城上烏鳶飽不飛何事小臣偏注目帝鄉遥羨白雲歸","collection":"","collectiondesc":"","poemindex":72},{"author":"韋莊","charstyle":"近體詩","id":19046,"chapter":"卷九十四","chapternum":94,"title":"洛北村居","titledesc":"","content":"十畝松篁百畝田歸來方屬太平年巖邊石室低臨水雲外嵐峯半入天鳥勢去投金谷樹鐘聲遥出上陽烟無人説得中興事獨倚斜暉憶仲宣","collection":"","collectiondesc":"","poemindex":73},{"author":"韋莊","charstyle":"近體詩","id":19047,"chapter":"卷九十四","chapternum":94,"title":"立春","titledesc":"","content":"青帝東來日馭遲暖烟輕逐曉風吹罽袍公子樽前覺錦帳佳人夢裏知雪圃乍開紅菜甲綵幡新翦緑楊絲殷勤爲作宜春曲題向花牋帖繡楣","collection":"","collectiondesc":"","poemindex":74},{"author":"韋莊","charstyle":"近體詩","id":19048,"chapter":"卷九十四","chapternum":94,"title":"東遊逺歸","titledesc":"","content":"扣角干名記已疎劍歌休恨食無魚辭家桺絮三春半臨路槐花七月初江上欲尋漁父醉日邊時得故人書青雲不識揚生面天子何由問子虛","collection":"","collectiondesc":"","poemindex":75},{"author":"韋莊","charstyle":"近體詩","id":19049,"chapter":"卷九十四","chapternum":94,"title":"王道者","titledesc":"","content":"五雲遥指海中央金鼎曽傳肘後方三島路岐空有月十洲花木不知霜因攜竹杖聞龍氣爲使棋童帶橘香應笑我曹身是夢白頭猶自學詩狂","collection":"","collectiondesc":"","poemindex":76},{"author":"韋莊","charstyle":"近體詩","id":19050,"chapter":"卷九十四","chapternum":94,"title":"陪金陵府相中堂夜宴","titledesc":"","content":"滿耳笙歌滿眼花滿樓珠翠勝吳娃因知海上神仙窟只似人間富貴家繡户夜攢紅燭市舞衣晴曳碧天霞却愁宴罷青娥散揚子江頭月半斜","collection":"","collectiondesc":"","poemindex":77},{"author":"韋莊","charstyle":"近體詩","id":19051,"chapter":"卷九十四","chapternum":94,"title":"和侯秀才同友生泛舟谿中相招之作","titledesc":"","content":"嵇阮相將棹酒船晩風侵浪水侵舷輕如控鯉初離㟁逺似乘槎欲上天雨外鳥歸吳苑樹鏡中人入洞庭烟憑君不用迴舟疾今夜西江月正圓","collection":"","collectiondesc":"","poemindex":78},{"author":"韋莊","charstyle":"近體詩","id":19052,"chapter":"卷九十四","chapternum":94,"title":"觀浙西府相畋遊","titledesc":"","content":"十里旌旗十萬兵等閒遊獵出軍城紫袍日照金鵝鬬紅旆風吹畫虎獰帶箭彩禽雲外落避鵰寒兔月中驚歸來一路笙歌滿更有仙娥載酒迎","collection":"","collectiondesc":"","poemindex":79},{"author":"韋莊","charstyle":"近體詩","id":19053,"chapter":"卷九十四","chapternum":94,"title":"題姑蘇凌處士莊","titledesc":"","content":"一簇林亭返照間門當官道不曾關花深逺㟁黄鶯閙雨急春塘白鷺閒載酒客愁吳苑寺倚樓僧看洞庭山怪來話得仙中事新有人從物外還","collection":"","collectiondesc":"","poemindex":80},{"author":"韋莊","charstyle":"近體詩","id":19054,"chapter":"卷九十四","chapternum":94,"title":"贈漁翁","titledesc":"","content":"草衣荷笠鬢如霜自説家編楚水陽滿㟁秋風吹枳橘遶陂烟雨種菰蔣蘆刀夜鱠紅鱗膩木甑朝蒸紫芋香曾向五湖期范蠡爾來空濶乆相忘","collection":"","collectiondesc":"","poemindex":81},{"author":"韋莊","charstyle":"近體詩","id":19055,"chapter":"卷九十四","chapternum":94,"title":"汴堤行","titledesc":"","content":"欲上隋堤舉步遲隔雲烽燧叫非時纔聞破虜將休馬又道征遼再出師朝見西來為過客暮看東去作浮屍緑楊千里無飛鳥日落空投舊店基","collection":"","collectiondesc":"","poemindex":82},{"author":"韋莊","charstyle":"近體詩","id":19056,"chapter":"卷九十四","chapternum":94,"title":"過内黄縣","titledesc":"","content":"相州吹角欲斜陽匹馬揺鞭宿内黄僻縣不容投刺客野陂時遇射鵰郎雲中粉堞新城壘店後荒郊舊戰場猶指去程千萬里秣陵烟樹在何鄉","collection":"","collectiondesc":"","poemindex":83},{"author":"韋莊","charstyle":"近體詩","id":19057,"chapter":"卷九十四","chapternum":94,"title":"江上題所居","titledesc":"","content":"故人相別盡朝天苦竹江頭獨閉關落日亂蟬蕭帝寺碧雲歸鳥謝家山青州從事來偏熟泉布先生老漸慳不是對花長酩酊永嘉時代不如閒","collection":"","collectiondesc":"","poemindex":84},{"author":"韋莊","charstyle":"近體詩","id":19058,"chapter":"卷九十四","chapternum":94,"title":"將卜蘭芷邨居留別〈郡中在仕人〉","titledesc":"","content":"蘭芷江頭寄斷蓬移家空載一帆風伯倫嗜酒還因亂平子歸田不為窮避世飄零人境外結茅依約畫屏中從今隠去應難覔深入蘆花作釣翁","collection":"","collectiondesc":"","poemindex":85},{"author":"韋莊","charstyle":"近體詩","id":19059,"chapter":"卷九十四","chapternum":94,"title":"山墅閒題","titledesc":"","content":"邐迤前岡壓後岡一川桑柘好殘陽主人饋餉炊紅黍鄰父攜竿釣紫魴靜極却嫌流水閙閒多翻笑野雲忙有名不那無名客獨閉衡門避建康","collection":"","collectiondesc":"","poemindex":86},{"author":"韋莊","charstyle":"近體詩","id":19060,"chapter":"卷九十四","chapternum":94,"title":"江上逢故人","titledesc":"","content":"前年送我曲江西紅杏園中醉似泥今日逢君越谿上杜鵑花發鷓鴣啼來時舊里人誰在別後滄波路幾迷江畔玉樓多美酒仲宣懷土莫凄凄","collection":"","collectiondesc":"","poemindex":87},{"author":"韋莊","charstyle":"近體詩","id":19061,"chapter":"卷九十四","chapternum":94,"title":"旅中感遇寄呈李祕書昆仲","titledesc":"","content":"南望愁雲鏁翠微謝家樓閣雨霏霏劉楨病後新詩少阮籍貧來好客稀猶喜故人天外至許將孤劍日邊歸懷鄉不怕嚴陵笑只待秋風別釣磯","collection":"","collectiondesc":"","poemindex":88},{"author":"韋莊","charstyle":"近體詩","id":19062,"chapter":"卷九十四","chapternum":94,"title":"江上邨居","titledesc":"","content":"本無蹤跡戀柴扃世亂須教識道情顚倒夢魂愁裏得撅奇詩句望中生花縁艷絶栽難好山爲看多詠不成聞道漢軍新破敵使來仍說近離京","collection":"","collectiondesc":"","poemindex":89},{"author":"韋莊","charstyle":"近體詩","id":19063,"chapter":"卷九十四","chapternum":94,"title":"江邊吟","titledesc":"","content":"江邊烽燧幾時休江上行人雪滿頭誰信亂離花不見只應惆悵水東流陶潛政事千杯酒張翰生涯一葉舟若有片帆歸去好可堪重倚仲宣樓","collection":"","collectiondesc":"","poemindex":90},{"author":"韋莊","charstyle":"近體詩","id":19064,"chapter":"卷九十四","chapternum":94,"title":"夜雪泛舟遊南溪","titledesc":"","content":"大江西面小溪斜入竹穿松似若耶兩㟁嚴風吹玉樹一灘明月曬銀砂因尋野渡逢漁舍更泊前灣上酒家去去不知歸路逺棹聲烟裏獨嘔啞","collection":"","collectiondesc":"","poemindex":91},{"author":"韋莊","charstyle":"近體詩","id":19065,"chapter":"卷九十四","chapternum":94,"title":"銅儀","titledesc":"","content":"銅儀一夜變葭灰暖律還吹嶺上梅已喜漢宫今再睹更驚堯歴又重開𥦗中逺岫青如黛門外長江緑似苔誰念閉關張仲蔚滿庭春雨長蒿萊","collection":"","collectiondesc":"","poemindex":92},{"author":"韋莊","charstyle":"近體詩","id":19066,"chapter":"卷九十四","chapternum":94,"title":"題袁州謝秀才所居","titledesc":"","content":"主人年少已能詩更有松軒掛夕暉芳草似袍連徑合白雲如鳥傍簷飛但將竹葉消春恨莫遣楊花上客衣若有前山好烟雨與君吟到暝鐘歸","collection":"","collectiondesc":"","poemindex":93},{"author":"韋莊","charstyle":"近體詩","id":19067,"chapter":"卷九十四","chapternum":94,"title":"謁巫山廟","titledesc":"","content":"亂猿啼處訪高唐路入烟霞草木香山色未能忘宋玉水聲猶似哭襄王朝朝暮暮陽臺下為雨為雲楚國亾惆悵廟前無限柳春來空鬬畫眉長","collection":"","collectiondesc":"","poemindex":94},{"author":"韋莊","charstyle":"近體詩","id":19068,"chapter":"卷九十四","chapternum":94,"title":"鷓鴣","titledesc":"","content":"南禽無侶似相依錦翅雙雙傍馬飛孤竹廟前啼暮雨汨羅祠畔弔殘暉秦人只解歌為曲越女空能畫作衣懊惱澤家非有恨年年長憶鳯城歸","collection":"","collectiondesc":"","poemindex":95},{"author":"韋莊","charstyle":"近體詩","id":19069,"chapter":"卷九十四","chapternum":94,"title":"泛鄱陽湖","titledesc":"","content":"四顧無邊鳥不飛大波驚隔楚山微紛紛雨外靈均過瑟瑟雲中帝子歸迸鯉似梭投逺浪小舟如葉傍斜暉鴟夷去後何人到愛者雖多見者稀","collection":"","collectiondesc":"","poemindex":96},{"author":"韋莊","charstyle":"近體詩","id":19070,"chapter":"卷九十四","chapternum":94,"title":"章江作","titledesc":"","content":"杜陵歸客正徘徊玉笛誰家叫落梅之子棹從天外去故人書自日邊來楊花慢惹霏霏雨竹葉頻傾滿滿杯欲問維揚舊風月一江紅樹亂猿哀","collection":"","collectiondesc":"","poemindex":97},{"author":"韋莊","charstyle":"近體詩","id":19071,"chapter":"卷九十四","chapternum":94,"title":"南昌晚眺","titledesc":"","content":"南昌城郭枕江烟章水悠悠浪拍天芳草緑遮仙尉宅落霞紅襯賈人船霏霏閣上千山雨嚖嚖雲中萬樹蟬怪得地多章句客庾家樓在斗牛邊","collection":"","collectiondesc":"","poemindex":98},{"author":"韋莊","charstyle":"近體詩","id":19072,"chapter":"卷九十四","chapternum":94,"title":"桐廬縣作","titledesc":"","content":"錢塘江盡到桐廬水碧山青畫不如白羽鳥飛嚴子瀨緑蓑人釣季鷹魚潭心倒影時開合谷口閒雲自卷舒此境只因詞客愛投文空弔木玄虛","collection":"","collectiondesc":"","poemindex":99},{"author":"韋莊","charstyle":"近體詩","id":19073,"chapter":"卷九十四","chapternum":94,"title":"東陽贈別","titledesc":"","content":"繡袍公子出旌旗送我揺鞭入翠微大抵行人難訴酒就中辭客易沾衣去時此地題橋去歸日何年佩印歸無限別情言不得回看谿桺恨依依","collection":"","collectiondesc":"","poemindex":100},{"author":"韋莊","charstyle":"近體詩","id":19074,"chapter":"卷九十四","chapternum":94,"title":"西塞山下作","titledesc":"","content":"西塞山前水似藍亂雲如絮滿澄潭孤峰漸暎湓城北片月斜生夢澤南㸑動燒烟烹紫鱖露和香蔕摘黄柑他年却棹扁舟去終傍蘆花結一菴","collection":"","collectiondesc":"","poemindex":101},{"author":"韋莊","charstyle":"近體詩","id":19075,"chapter":"卷九十四","chapternum":94,"title":"鄠杜舊居","titledesc":"","content":"却到山陽事事非谷雲谿鳥尚相依阮咸貧去田園盡向秀歸來父老稀秋雨幾家紅稻熟野塘何處錦鱗肥年年爲獻東堂策長是蘆花別釣磯\n一徑尋村渡碧谿稻花香澤水千畦雲中寺逺磬難識竹裏巢深鳥易迷紫菊亂開連井合紅榴初綻拂簷低歸來滿把如澠酒何用傷時歎鳯兮","collection":"","collectiondesc":"","poemindex":102},{"author":"韋莊","charstyle":"近體詩","id":19076,"chapter":"卷九十四","chapternum":94,"title":"投寄舊知","titledesc":"","content":"却將顦顇入都門自喜烟霄足故人萬里有家留百越十年無路到三秦摧殘不是當時貌流落空餘舊日貧多謝青雲好知已莫教歸去重沾巾","collection":"","collectiondesc":"","poemindex":103},{"author":"韋莊","charstyle":"近體詩","id":19077,"chapter":"卷九十四","chapternum":94,"title":"題汧陽縣馬跑泉李學士別業","titledesc":"","content":"水滿寒塘菊滿籬籬邊無限彩禽飛西園夜雨紅櫻熟南畝秋風白稻肥草色自留閒客住泉聲如待主人歸九霄岐路忙於火肻戀斜陽守釣磯","collection":"","collectiondesc":"","poemindex":104},{"author":"韋莊","charstyle":"近體詩","id":19078,"chapter":"卷九十四","chapternum":94,"title":"綏州作","titledesc":"","content":"雕隂無樹水南流雉堞連雲古帝州帶雨晚駞鳴逺戍望鄉孤客倚髙樓明妃去日花應笑蔡琰歸時鬢巳秋一曲單于暮烽起扶蘇城上月如鈎","collection":"","collectiondesc":"","poemindex":105},{"author":"韋莊","charstyle":"近體詩","id":19079,"chapter":"卷九十四","chapternum":94,"title":"與東吳生相遇","titledesc":"","content":"十年身事各如萍白首相逢淚滿纓老去不知花有態亂來惟覺酒多情貧疑陋巷春偏少貴想豪家月最明且對一罇開笑口未衰應見泰階平","collection":"","collectiondesc":"","poemindex":106},{"author":"韋莊","charstyle":"近體詩","id":19080,"chapter":"卷九十四","chapternum":94,"title":"庭前桃","titledesc":"","content":"曾向桃源爛漫遊也同漁父泛仙舟皆言洞裏千株好未勝庭前一樹幽帶露似垂湘女淚無言如伴息媯愁五陵公子饒春恨莫引香風上酒樓","collection":"","collectiondesc":"","poemindex":107},{"author":"韋莊","charstyle":"近體詩","id":19081,"chapter":"卷九十四","chapternum":94,"title":"病中聞相府夜宴戲贈集賢盧學士","titledesc":"","content":"滿筵紅蠟照香鈿一夜歌鍾欲沸天花裏亂飛金錯落月中爭認繡連乾罇前莫話詩三百醉後寧辭酒十千無那兩三新進士風流長得飲徒憐","collection":"","collectiondesc":"","poemindex":108},{"author":"韋莊","charstyle":"近體詩","id":19082,"chapter":"卷九十四","chapternum":94,"title":"出關","titledesc":"","content":"馬嘶烟㟁柳隂斜東去關山路轉賖到處因循縁嗜酒一生惆悵為判花危時秖合身無著白日那堪事有涯正是灞陵春酎緑仲宣何事獨辭家","collection":"","collectiondesc":"","poemindex":109},{"author":"韋莊","charstyle":"近體詩","id":19083,"chapter":"卷九十四","chapternum":94,"title":"過樊川舊居","titledesc":"","content":"却到樊川訪舊遊夕陽衰草杜陵秋應劉去後苔生閣嵇阮歸來雪滿頭能説亂離唯有燕解偷閒暇不如鷗千桑萬海無人見横笛一聲空淚流","collection":"","collectiondesc":"","poemindex":110},{"author":"韋莊","charstyle":"近體詩","id":19084,"chapter":"卷九十四","chapternum":94,"title":"汧陽縣閣","titledesc":"","content":"汧水悠悠去似絣逺山如畫翠眉横僧尋野渡歸吳嶽雁帶斜陽入渭城邊靜不收蕃帳馬地貧唯賣隴山鸚牧童何處吹羌笛一曲梅花出塞聲","collection":"","collectiondesc":"","poemindex":111},{"author":"韋莊","charstyle":"近體詩","id":19085,"chapter":"卷九十四","chapternum":94,"title":"邊上逢薛秀才話舊","titledesc":"","content":"前年同醉武陵亭絶倒閒談坐到明也有絳唇歌白雪更憐紅袖奪金觥秦雲一散如春夢楚市千燒作故城今日皤然對芳草不勝東望涕交横","collection":"","collectiondesc":"","poemindex":112},{"author":"韋莊","charstyle":"近體詩","id":19086,"chapter":"卷九十四","chapternum":94,"title":"使院黄葵花","titledesc":"","content":"薄粧新著淡黄衣對捧金爐侍醮遲向月似矜傾國貌倚風如唱步虛詞乍開檀炷疑聞語試與雲和必解吹爲報同人看來好不禁秋露即離披","collection":"","collectiondesc":"","poemindex":113},{"author":"韋莊","charstyle":"近體詩","id":19087,"chapter":"卷九十四","chapternum":94,"title":"咸陽懷古","titledesc":"","content":"城邊人倚夕陽樓城上雲凝萬古愁山色不知秦苑廢水聲空傍漢宫流李斯不向倉中悟徐福應無物外遊莫怪楚吟偏斷骨野烟蹤跡似東周","collection":"","collectiondesc":"","poemindex":114},{"author":"韋莊","charstyle":"近體詩","id":19088,"chapter":"卷九十四","chapternum":94,"title":"和同年韋學士華下途中見寄","titledesc":"","content":"緑楊城郭雨凄凄過盡千輪與萬蹄送我獨遊三蜀路羨君新上九霄梯馬驚門外山如活花笑尊前客似泥正是清和好時節不堪離恨劍門西","collection":"","collectiondesc":"","poemindex":115},{"author":"韋莊","charstyle":"近體詩","id":19089,"chapter":"卷九十四","chapternum":94,"title":"江臯贈別","titledesc":"","content":"金管多情恨解攜一聲歌罷客如泥江亭繫馬綠楊短野岸維舟春草齊帝子夢魂煙水濶謝公詩思碧雲低風前不用頻揮手我有家山白日西","collection":"","collectiondesc":"","poemindex":116},{"author":"韋莊","charstyle":"近體詩","id":19090,"chapter":"卷九十四","chapternum":94,"title":"奉和左司郎中春物暗度感而成章","titledesc":"","content":"纔喜新春已暮春夕陽吟殺倚樓人錦江風散霏霏雨花市香飄漠漠塵今日尚追巫峽夢少年應遇洛川神有時自患多情病莫是生前宋玉身","collection":"","collectiondesc":"","poemindex":117},{"author":"韋莊","charstyle":"近體詩","id":19091,"chapter":"卷九十四","chapternum":94,"title":"傷灼灼〈灼灼蜀之麗人也近聞貧且老殂落於成都酒市中因以四韻弔之〉","titledesc":"","content":"嘗聞灼灼麗於花雲髻盤時未破𤓰桃臉曼長横緑水玉肌香膩透紅紗多情不住神仙界薄命曾嫌富貴家流落錦江無處問斷魂飛作碧天霞","collection":"","collectiondesc":"","poemindex":118},{"author":"韋莊","charstyle":"近體詩","id":19092,"chapter":"卷九十四","chapternum":94,"title":"漢州","titledesc":"","content":"北儂初到漢州城郭邑樓臺觸目驚松桂影中旌斾色芰荷風裏管絃聲人心不似經離亂時運還應却太平十日醉眠金雁驛臨岐無恨臉波横","collection":"","collectiondesc":"","poemindex":119},{"author":"韋莊","charstyle":"近體詩","id":19093,"chapter":"卷九十四","chapternum":94,"title":"長安清明","titledesc":"","content":"早是傷春夢雨天可堪芳草更芉芊内官初賜清明火上相閒分白打錢紫陌亂嘶紅叱撥綠楊髙映畫秋千遊人記得承平事暗喜風光似昔年","collection":"","collectiondesc":"","poemindex":120},{"author":"韋莊","charstyle":"近體詩","id":19094,"chapter":"卷九十四","chapternum":94,"title":"悼亾姬","titledesc":"","content":"鳯去鸞歸不可尋十洲仙路彩雲深若無少女花應老為有姮娥月易沉竹葉豈能消積恨丁香空解結同心湘江水濶蒼梧逺何處相思㺯舜琴\n黙黙無言惻惻悲閒吟獨傍菊花籬只今已作經年別此後知為幾歳期開篋每尋遺念物倚樓空綴悼亡詩夜來孤枕空腸斷𥦗月斜輝夢覺時\n六七年來春又秋也同歡笑也同愁纔聞及第心先喜試説求婚淚便流幾為妬來頻斂黛每思閒事不梳頭如今悔恨將何益腸斷千休與萬休","collection":"","collectiondesc":"","poemindex":121},{"author":"韋莊","charstyle":"近體詩","id":19095,"chapter":"卷九十四","chapternum":94,"title":"下邽感舊","titledesc":"","content":"昔為童稚不知愁竹馬閒乘遶縣遊曾為看花偷出郭也因逃學暫登樓招他邑客來還醉儳得先生去始休今日故人無處問夕陽衰草盡荒丘〈太平廣記云莊幼時常在華州下邽縣僑居多與隣巷諸兒㑹戲及廣明亂後再經舊里追思往事但有遺蹤因賦詩以記之〉","collection":"","collectiondesc":"","poemindex":122},{"author":"韋莊","charstyle":"近體詩","id":19096,"chapter":"卷九十四","chapternum":94,"title":"塗次逢李氏兄弟感舊","titledesc":"","content":"御溝西面朱門宅記得當時好弟兄曉傍柳隂騎竹馬夜隈燈影㺯先生巡街趁蝶衣裳破上屋探雛手脚輕今日相逢俱老大憂家憂國盡公卿","collection":"","collectiondesc":"","poemindex":123},{"author":"韋莊","charstyle":"近體詩","id":19097,"chapter":"卷九十四","chapternum":94,"title":"送日本僧敬龍歸","titledesc":"","content":"扶桑已在渺茫中家在扶桑東更東此去與師誰共到一船明月一帆風","collection":"","collectiondesc":"","poemindex":124},{"author":"韋莊","charstyle":"近體詩","id":19098,"chapter":"卷九十四","chapternum":94,"title":"對酒","titledesc":"","content":"何用巖棲隠姓名一壺春酎可忘形伯倫若有長生術直〈一作應〉到如今醉未醒","collection":"","collectiondesc":"","poemindex":125},{"author":"韋莊","charstyle":"近體詩","id":19099,"chapter":"卷九十四","chapternum":94,"title":"古離別","titledesc":"","content":"晴煙漠漠柳鬖鬖不郍離情酒半酣更把玉鞭雲外指斷腸春色在江南","collection":"","collectiondesc":"","poemindex":126},{"author":"韋莊","charstyle":"近體詩","id":19100,"chapter":"卷九十四","chapternum":94,"title":"立春日作","titledesc":"","content":"九重天子去䝉塵御桺無情依舊春今日不關妃妾事始知辜負馬嵬人","collection":"","collectiondesc":"","poemindex":127},{"author":"韋莊","charstyle":"近體詩","id":19101,"chapter":"卷九十四","chapternum":94,"title":"白櫻桃","titledesc":"","content":"王母堦前種幾株水精簾外看如無只應漢武金盤上瀉得珊瑚白露珠","collection":"","collectiondesc":"","poemindex":128},{"author":"韋莊","charstyle":"近體詩","id":19102,"chapter":"卷九十四","chapternum":94,"title":"寄江南逐客","titledesc":"","content":"二年音信阻湘潭花下相思酒半酣記得竹齋風雨夜對床敧枕話江南","collection":"","collectiondesc":"","poemindex":129},{"author":"韋莊","charstyle":"近體詩","id":19103,"chapter":"卷九十四","chapternum":94,"title":"楚行吟","titledesc":"","content":"章華臺下草如煙故郢城頭月似弦惆悵楚宫雲雨後露啼花笑一年年","collection":"","collectiondesc":"","poemindex":130},{"author":"韋莊","charstyle":"近體詩","id":19104,"chapter":"卷九十四","chapternum":94,"title":"離筵訴酒","titledesc":"","content":"感君情重惜分離送我慇勤酒滿巵不是不能判酩酊却憂前路醉醒時","collection":"","collectiondesc":"","poemindex":131},{"author":"韋莊","charstyle":"近體詩","id":19105,"chapter":"卷九十四","chapternum":94,"title":"雨霽池上作呈侯學士","titledesc":"","content":"鹿巾藜杖葛衣輕雨歇池邊晚吹清正是如今江上好白鱗紅稻紫蓴羮","collection":"","collectiondesc":"","poemindex":132},{"author":"韋莊","charstyle":"近體詩","id":19106,"chapter":"卷九十四","chapternum":94,"title":"臺城","titledesc":"","content":"江雨霏霏江草齊六朝如夢鳥空啼無情最是臺城柳依舊煙籠十里堤","collection":"","collectiondesc":"","poemindex":133},{"author":"韋莊","charstyle":"近體詩","id":19107,"chapter":"卷九十四","chapternum":94,"title":"東陽酒家贈別","titledesc":"","content":"天涯方歎異鄉身又向天涯別故人明日五更孤店月醉醒何處各霑巾","collection":"","collectiondesc":"","poemindex":134},{"author":"韋莊","charstyle":"近體詩","id":19108,"chapter":"卷九十四","chapternum":94,"title":"江外思鄉","titledesc":"","content":"年年春日異鄉悲杜曲黄鶯可得知更被夕陽江岸上斷腸煙桺一絲絲","collection":"","collectiondesc":"","poemindex":135},{"author":"韋莊","charstyle":"近體詩","id":19109,"chapter":"卷九十四","chapternum":94,"title":"獨鶴","titledesc":"","content":"夕陽灘上立徘徊紅蓼風前雪翅開應為不知棲宿處幾回飛去又飛來","collection":"","collectiondesc":"","poemindex":136},{"author":"韋莊","charstyle":"近體詩","id":19110,"chapter":"卷九十四","chapternum":94,"title":"庭前菊","titledesc":"","content":"為憶長安爛漫開我今移爾滿庭栽紅蘭莫笑青青色曾向龍山泛酒來","collection":"","collectiondesc":"","poemindex":137},{"author":"韋莊","charstyle":"近體詩","id":19111,"chapter":"卷九十四","chapternum":94,"title":"燕來","titledesc":"","content":"去歳辭巢別近隣今來空訝草堂新花間對語應相問不是邨中舊主人","collection":"","collectiondesc":"","poemindex":138},{"author":"韋莊","charstyle":"近體詩","id":19112,"chapter":"卷九十四","chapternum":94,"title":"倚柴關","titledesc":"","content":"筞杖無言獨倚關如癡如醉又如閒孤吟盡日何人㑹依約前山似故山","collection":"","collectiondesc":"","poemindex":139},{"author":"韋莊","charstyle":"近體詩","id":19113,"chapter":"卷九十四","chapternum":94,"title":"江行西望","titledesc":"","content":"西望長安白日遥半年無事駐蘭橈欲將張翰秋江雨畫作屏風寄鮑昭","collection":"","collectiondesc":"","poemindex":140},{"author":"韋莊","charstyle":"近體詩","id":19114,"chapter":"卷九十四","chapternum":94,"title":"衢州江上別李秀才","titledesc":"","content":"千山紅樹萬山雲把酒相看日又曛一曲離歌兩行淚更知何地再逢君","collection":"","collectiondesc":"","poemindex":141},{"author":"韋莊","charstyle":"近體詩","id":19115,"chapter":"卷九十四","chapternum":94,"title":"丙辰年鄜州遇寒食城外醉吟七言五首","titledesc":"","content":"滿街楊柳緑絲烟畫出清明二月天好是隔簾花樹動女郎撩亂送鞦韆\n雕隂寒食足遊人金鳯羅衣濕麝薰腸斷入城芳草路淡紅香白一羣羣\n開元坡下日初斜拜掃歸來走鈿車可惜數枝紅艷好不知今夜落誰家\n馬驕風疾玉鞭長過去唯留一陣香閒客不須燒破眼好花皆屬富家郎\n雨絲煙桺欲清明金屋人間煖鳯笙永日迢迢無一事隔街聞蹴氣毬聲","collection":"","collectiondesc":"","poemindex":142},{"author":"韋莊","charstyle":"近體詩","id":19116,"chapter":"卷九十四","chapternum":94,"title":"宜君縣北卜居不遂留題王秀才別墅","titledesc":"","content":"本期同此卧林丘榾柮爐前擁布裘何事却乘羸馬去白雲紅樹不相留\n明月嚴霜撲皁貂羨君髙卧正逍遙門前積雪深三尺火滿紅爐酒滿瓢","collection":"","collectiondesc":"","poemindex":143},{"author":"韋莊","charstyle":"近體詩","id":19117,"chapter":"卷九十四","chapternum":94,"title":"長安舊里","titledesc":"","content":"滿目牆匡春草深傷時傷事更傷心車輪馬跡今何在十二玉樓無處尋","collection":"","collectiondesc":"","poemindex":144},{"author":"韋莊","charstyle":"近體詩","id":19118,"chapter":"卷九十四","chapternum":94,"title":"焦崖閣","titledesc":"","content":"李白曾歌蜀道難長聞白日上青天今朝夜過焦崖閣始信星河在馬前","collection":"","collectiondesc":"","poemindex":145},{"author":"韋莊","charstyle":"近體詩","id":19119,"chapter":"卷九十四","chapternum":94,"title":"揺落","titledesc":"","content":"揺落秋天酒易醒悽悽長是別離情黄昏倚柱不歸去腸斷緑荷風雨聲","collection":"","collectiondesc":"","poemindex":146},{"author":"韋莊","charstyle":"近體詩","id":19120,"chapter":"卷九十四","chapternum":94,"title":"令狐亭","titledesc":"","content":"若非天上神仙宅須是人間將相家想得當時好風月管絃吹殺後庭花","collection":"","collectiondesc":"","poemindex":147},{"author":"韋莊","charstyle":"近體詩","id":19121,"chapter":"卷九十四","chapternum":94,"title":"江上別李秀才","titledesc":"","content":"前年相送灞陵春今日天涯各避秦莫向尊前惜沈醉與君俱是異鄉人","collection":"","collectiondesc":"","poemindex":148},{"author":"韋莊","charstyle":"近體詩","id":19122,"chapter":"卷九十四","chapternum":94,"title":"白牡丹","titledesc":"","content":"閨中莫妬新妝婦陌上須慚傅粉郎昨夜月明渾似水入門唯覺一庭香","collection":"","collectiondesc":"","poemindex":149},{"author":"韋莊","charstyle":"近體詩","id":19123,"chapter":"卷九十四","chapternum":94,"title":"題酒家","titledesc":"","content":"酒緑花紅客愛詩落花春岸酒家旗尋思避世為逋客不醉長醒也是癡","collection":"","collectiondesc":"","poemindex":150},{"author":"韋莊","charstyle":"近體詩","id":19124,"chapter":"卷九十四","chapternum":94,"title":"幽居春思","titledesc":"","content":"緑暎紅藏江上邨一聲雞犬似仙源閉門盡日無人到翠羽春禽滿樹喧","collection":"","collectiondesc":"","poemindex":151},{"author":"韋莊","charstyle":"近體詩","id":19125,"chapter":"卷九十四","chapternum":94,"title":"與小女","titledesc":"","content":"見人初解語嘔啞不肯歸眠戀小車一夜嬌啼縁底事為嫌衣少縷金花","collection":"","collectiondesc":"","poemindex":152},{"author":"韋莊","charstyle":"近體詩","id":19126,"chapter":"卷九十四","chapternum":94,"title":"虎跡","titledesc":"","content":"白額頻頻夜到門水邊蹤跡漸成羣我今避世棲巖穴巖穴如何又見君","collection":"","collectiondesc":"","poemindex":153},{"author":"韋莊","charstyle":"近體詩","id":19127,"chapter":"卷九十四","chapternum":94,"title":"南隣公子","titledesc":"","content":"南隣公子夜歸聲數炬銀燈隔竹明醉凭馬鬃扶不起更邀紅袖出門迎","collection":"","collectiondesc":"","poemindex":154},{"author":"路徳延","charstyle":"近體詩","id":19128,"chapter":"卷九十四","chapternum":94,"title":"小兒詩五十韻","titledesc":"","content":"情態任天然桃紅兩頰鮮乍行人共看初語客多憐臂膊肥如瓠肌膚軟勝綿長頭纔覆額分角漸垂肩散誕無塵慮逍遥占地仙排衙朱閣上喝道畫堂前合調歌楊柳齊聲踏采蓮沿堤行細雨奔巷趂輕烟嫩竹乘為馬新蒲折作鞭鸚雛金鏃繫猫子綵絲牽擁鶴歸晴島驅鵝入暖泉楊花爭弄雪榆葉共收錢錫鏡當胸挂銀珠對目懸頭依倉鶻裹袖學柘枝楦酒殢丹砂煖茶催小玉煎頻邀籌箸掙時乞繡針穿寳篋挐紅豆粧奩拾翠鈿戲袍披按褥尖帽戴靴氊展畫趨三聖開屏笑七賢貯懷青杏小垂額緑荷圓驚滴沾羅淚嬌流汚錦涎倦書饒叱咤憎藥巧遷延㺯帳燕綃映藏衾鳯綺纏指敲迎使鼓筯撥賽神絃簾拂魚鈎動箏推雁柱偏棊圖添路畫笛管欠吹鐫惱客初酣睡驚僧半入禪尋蛛窮屋瓦採雀遍樓椽抛果忙開口藏鈎亂出拳夜分圍榾柮朝聚打鞦韆折竹裝泥燕添絲放紙鳶互誇輪水碓相教放風旋旗小裁紅絹書幽載碧牋逺鋪張雀網低控射蠅弦詀語時時道謳歌處處傳匿𥦗眉乍曲遮路臂相連鬬草當春逕爭毬出晚田柳傍慵獨坐花底困横眠等鵲前籬畔聽蛩伏砌邊旁枝粘舞蝶偎樹捉鳴蟬平島誇趫上層崖逞捷縁嫩苔車跡小深雪履痕全競指雲生岫齊呼月上天蟻巢尋徑劚蜂穴遶堦填撨唱廻深嶺牛歌下逺川壘柴為屋木和土作盤筵險砌高臺石危跳峻塔塼忽升隣舍樹偷上後池舩項槖稱師日甘羅作相年明時方任德勸爾減狂顛","collection":"","collectiondesc":"","poemindex":155},{"author":"羅虬","charstyle":"近體詩","id":19129,"chapter":"卷九十四","chapternum":94,"title":"比紅兒詩〈并序〉","titledesc":"比紅者為雕隂官妓杜紅兒作也美貌年少機智慧悟不與羣輩妓女等余知紅者乃擇古之美色灼然於史傳三數十輩優劣於章句遂題比紅詩","content":"姓氏看侵尺五天芳菲占斷百花鮮馬嵬好笑當時事虚賺明皇幸蜀川\n匼匝千山與萬山碧桃花下景長閒神仙得似紅兒貌應免劉郎憶世間\n詔下人間選好花月眉雲髻盡名家紅兒若向當時見繫臂先封第一紗\n五雲高捧紫金堂花下投壺侍玉皇從道世間教不識也應知有杜蘭香\n渡口諸儂樂未休竟陵西望路悠悠石城有個紅兒貌兩漿無因迎莫愁\n傾國傾城總絶倫紅兒花下認真身十年東北看燕趙眼冷何曾見一人\n薄粉輕朱取次施大都端正亦相宜只如花下紅兒態不藉城中半額眉\n蘇小空勻一面妝便留名字在錢塘藏鴉門外諸年少不識紅兒未是狂\n一首長歌萬恨來惹愁漂泊水難廻崔徽有底多頭面費得微之爾許才\n梔子同心裛露垂折來深恐没人知花前醉客頻相問不贈紅兒贈阿誰","collection":"","collectiondesc":"","poemindex":156}]