[{"author":"温庭筠","charstyle":"近體詩","content":"楊栁縈橋綠，玫瑰拂地紅。\n繡衫金騕褭，花髻玉瓏璁。\n宿雨香潛潤，春流水暗通。\n畫樓初夢斷，晴日照湘風。\n","id":64618,"chapter":"卷七十九","chapternum":79,"title":"握柘詞","titledesc":"","collection":"","collectiondesc":"","poemindex":1},{"author":"温庭筠","charstyle":"近體詩","content":"想君秦塞外，因見逺山青。\n槲葉曉迷路，枳花春滿庭。\n禄優仍侍膳，官散得専經。\n余亦還愚谷，歸心在翠屏。\n","id":64619,"chapter":"卷七十九","chapternum":79,"title":"送洛南李主簿","titledesc":"","collection":"","collectiondesc":"","poemindex":2},{"author":"温庭筠","charstyle":"近體詩","content":"騎馬蹋烟莎，青春奈怨何。\n蝶翎朝粉盡，鴉背夕陽多。\n栁豔欺芳帶，山愁縈翠蛾。\n別情無處說，方寸是星河。\n","id":64620,"chapter":"卷七十九","chapternum":79,"title":"春日野行","titledesc":"","collection":"","collectiondesc":"","poemindex":3},{"author":"温庭筠","charstyle":"近體詩","content":"山近覺寒早，草堂霜氣晴。\n樹彫窗有日，池滿水無聲。\n果落見猿過，葉乾聞鹿行。\n素琴機慮靜，空伴夜泉清。\n","id":64621,"chapter":"卷七十九","chapternum":79,"title":"早秋山居","titledesc":"","collection":"","collectiondesc":"","poemindex":4},{"author":"温庭筠","charstyle":"近體詩","content":"送君遊楚國，江浦樹蒼然。\n沙淨有波迹，岸平多草烟。\n角悲臨海郡，月到渡淮船。\n唯以一杯酒，相思隔楚天。\n","id":64622,"chapter":"卷七十九","chapternum":79,"title":"送人南遊","titledesc":"","collection":"","collectiondesc":"","poemindex":5},{"author":"温庭筠","charstyle":"近體詩","content":"飄然隨釣艇，雲水是天涯。\n紅葉下荒井，碧梧侵古槎。\n醉收陶令菊，貧賣邵平𤓰。\n更有相期處，南籬一樹花。\n","id":64623,"chapter":"卷七十九","chapternum":79,"title":"贈鄭處士","titledesc":"","collection":"","collectiondesc":"","poemindex":6},{"author":"温庭筠","charstyle":"近體詩","content":"水容侵古岸，峰影度青蘋。\n廟竹唯聞鳥，江帆不見人。\n雀聲花外暝，客思栁邊春。\n別恨轉難盡，年年汀草新。\n","id":64624,"chapter":"卷七十九","chapternum":79,"title":"江岸即事","titledesc":"","collection":"","collectiondesc":"","poemindex":7},{"author":"温庭筠","charstyle":"近體詩","content":"王儉風華首，蕭何社稷臣。\n丹陽布衣客，蓮渚白頭人。\n銘勒燕山暮，碑沈漢水春。\n従今虚醉飽，無復汚車茵。\n","id":64625,"chapter":"卷七十九","chapternum":79,"title":"中書令裵公輓歌詞","titledesc":"","collection":"","collectiondesc":"","poemindex":8},{"author":"温庭筠","charstyle":"近體詩","content":"箭下妖星落，風前殺氣囘。\n國香荀令去，樓月庾公來。\n玉璽終無慮，金縢竟不開。\n空嗟薦賢路，芳草滿燕臺。\n","id":64626,"chapter":"卷七十九","chapternum":79,"title":"中書令裵公輓歌詞","titledesc":"","collection":"","collectiondesc":"","poemindex":9},{"author":"温庭筠","charstyle":"近體詩","content":"梨花雪壓枝，鸎囀栁如絲。\n嬾逐妝成曉，春融夢覺遲。\n鬢輕全作影，嚬淺未成眉。\n莫信張公子，窗間斷暗期。\n","id":64627,"chapter":"卷七十九","chapternum":79,"title":"太子西池","titledesc":"","collection":"","collectiondesc":"","poemindex":10},{"author":"温庭筠","charstyle":"近體詩","content":"花紅蘭紫莖，愁草雨新晴。\n栁占三春色，鸎偷百鳥聲。\n日長嫌輦重，風暖覺衣輕。\n薄暮香塵起，長楊落照明。\n","id":64628,"chapter":"卷七十九","chapternum":79,"title":"太子西池","titledesc":"","collection":"","collectiondesc":"","poemindex":11},{"author":"温庭筠","charstyle":"近體詩","content":"孔雀眠髙閣，櫻桃拂短檐。\n畫眀金冉冉，箏語玉纎纎。\n細雨無妨燭，輕寒不隔簾。\n欲將紅錦段，因夢寄江淹。\n","id":64629,"chapter":"卷七十九","chapternum":79,"title":"偶題","titledesc":"","collection":"","collectiondesc":"","poemindex":12},{"author":"温庭筠","charstyle":"近體詩","content":"世機消己盡，巾屨亦飄然。\n一室故山月，滿缾秋澗泉。\n禪菴過微雪，鄉寺隔寒烟。\n應共白蓮客，相期松桂前。\n","id":64630,"chapter":"卷七十九","chapternum":79,"title":"贈越僧岳雲","titledesc":"","collection":"","collectiondesc":"","poemindex":13},{"author":"温庭筠","charstyle":"近體詩","content":"蘭亭舊都講，今日意如何。\n有樹關深院，無塵到淺莎。\n僧居隨處好，人事出門多。\n不及新春雁，年年鏡水波。\n","id":64631,"chapter":"卷七十九","chapternum":79,"title":"贈越僧岳雲","titledesc":"","collection":"","collectiondesc":"","poemindex":14},{"author":"温庭筠","charstyle":"近體詩","content":"晨起動征鐸，客行悲故鄉。\n雞聲茅店月，人迹板橋霜。\n槲葉落山路，枳花明驛牆。\n因思杜陵夢，鳬雁滿回塘。\n","id":64632,"chapter":"卷七十九","chapternum":79,"title":"商山早行","titledesc":"","collection":"","collectiondesc":"","poemindex":15},{"author":"温庭筠","charstyle":"近體詩","content":"蒼蒼松色晚，一徑入荒祠。\n古樹風吹馬，虚廊日照旗。\n煙煤朝奠處，風雨夜歸時。\n寂寞湘江客，空看蔣帝碑。\n","id":64633,"chapter":"卷七十九","chapternum":79,"title":"題竹谷神祠","titledesc":"","collection":"","collectiondesc":"","poemindex":16},{"author":"温庭筠","charstyle":"近體詩","content":"松軒塵外客，髙竹自蕭疎。\n雨後苔侵井，霜來葉滿渠。\n閒看鏡湖畫，時得越僧書。\n若待前谿月，誰人伴釣魚。\n","id":64634,"chapter":"卷七十九","chapternum":79,"title":"題陳處士幽居","titledesc":"","collection":"","collectiondesc":"","poemindex":17},{"author":"温庭筠","charstyle":"近體詩","content":"西谿問樵客，遙識主人家。\n古樹老連石，急泉清露沙。\n千峰隨雨暗，一徑入雲斜。\n日暮鳥飛散，滿山蕎麥花。\n","id":64635,"chapter":"卷七十九","chapternum":79,"title":"處士盧岵山居","titledesc":"","collection":"","collectiondesc":"","poemindex":18},{"author":"温庭筠","charstyle":"近體詩","content":"閒夢正悠悠，涼風生竹樓。\n夜琴知欲雨，曉簟覺新秋。\n獨鳥楚山逺，一蟬關樹愁。\n憑將離別恨，江水問同逰。\n","id":64636,"chapter":"卷七十九","chapternum":79,"title":"初秋寄友人","titledesc":"","collection":"","collectiondesc":"","poemindex":19},{"author":"温庭筠","charstyle":"近體詩","content":"山房霜氣晴，一宿遂平生。\n閣上見林影，月中聞澗聲。\n佛燈銷永夜，僧磬徹寒更。\n不學何居士，焚香為宦情。\n","id":64637,"chapter":"卷七十九","chapternum":79,"title":"宿白蓋峰寺寄僧","titledesc":"","collection":"","collectiondesc":"","poemindex":20},{"author":"温庭筠","charstyle":"近體詩","content":"簟翻涼氣集，谿上潤殘棊。\n萍皺風來後，荷喧雨到時。\n寂寥閒望久，飄洒獨歸遲。\n無限松江恨，煩君解釣絲。\n","id":64638,"chapter":"卷七十九","chapternum":79,"title":"盧氏池上遇雨贈同游","titledesc":"","collection":"","collectiondesc":"","poemindex":21},{"author":"温庭筠","charstyle":"近體詩","content":"夜䦨黄葉寺，缾錫兩俱能。\n松下石橋路，雨中山殿燈。\n茶爐天姥客，棊席剡溪僧。\n還笑長門賦，髙秋卧茂陵。\n","id":64639,"chapter":"卷七十九","chapternum":79,"title":"宿一公精舍","titledesc":"","collection":"","collectiondesc":"","poemindex":22},{"author":"温庭筠","charstyle":"近體詩","content":"敷水小橋東，娟娟照露叢。\n所嗟非勝地，堪恨是春風。\n二月艷陽節，一枝惆悵紅。\n定知留不住，吹落路塵中。\n","id":64640,"chapter":"卷七十九","chapternum":79,"title":"敷水小桃盛開因作","titledesc":"","collection":"","collectiondesc":"","poemindex":23},{"author":"温庭筠","charstyle":"近體詩","content":"夜香聞偈後，岑寂掩雙扉。\n照竹鐙和雪，看松月到衣。\n草堂疎磬斷，江寺故人稀。\n惟憶江南雨，春風獨鳥歸。\n","id":64641,"chapter":"卷七十九","chapternum":79,"title":"題造微禪師院","titledesc":"","collection":"","collectiondesc":"","poemindex":24},{"author":"温庭筠","charstyle":"近體詩","content":"勝地當通邑，前山有故居。\n臺髙秋盡出，林斷野無餘。\n白露鳴蛩急，晴天度雁疎。\n由來放懷地，非獨在吾廬。\n","id":64642,"chapter":"卷七十九","chapternum":79,"title":"登盧氏臺","titledesc":"","collection":"","collectiondesc":"","poemindex":25},{"author":"温庭筠","charstyle":"近體詩","content":"故道木隂濃，荒祠山影東。\n杉松一庭雨，幡蓋滿堂風。\n客奠晚沙濕，馬嘶春廟空。\n夜深雷電歇，龍入古潭中。\n","id":64643,"chapter":"卷七十九","chapternum":79,"title":"題蕭山廟","titledesc":"","collection":"","collectiondesc":"","poemindex":26},{"author":"温庭筠","charstyle":"近體詩","content":"隋隄楊栁烟，孤櫂正悠然。\n蕭寺通淮戍，蕪城枕楚田。\n魚鹽橋上市，燈火雨中船。\n故老青葭岸，先知宓子賢。\n","id":64644,"chapter":"卷七十九","chapternum":79,"title":"送淮隂孫令之官","titledesc":"","collection":"","collectiondesc":"","poemindex":27},{"author":"温庭筠","charstyle":"近體詩","content":"青門烟野外，渡滻送行人。\n鴨卧溪沙暖，鳩鳴社樹春。\n殘波青有石，幽草綠無塵。\n楊栁東風裏，相看淚滿巾。\n","id":64645,"chapter":"卷七十九","chapternum":79,"title":"早春滻水送友人","titledesc":"","collection":"","collectiondesc":"","poemindex":28},{"author":"温庭筠","charstyle":"近體詩","content":"師歸舊山去，此別己悽然。\n燈影秋江寺，篷聲夜雨船。\n鷗飛吳市外，麟卧晉陵前。\n若到東林社，誰人更問禪。\n","id":64646,"chapter":"卷七十九","chapternum":79,"title":"送僧東遊","titledesc":"","collection":"","collectiondesc":"","poemindex":29},{"author":"温庭筠","charstyle":"近體詩","content":"憑軒望秋雨，凉入暑衣清。\n極目鳥頻沒，片時雲復輕。\n沼萍開更歛，山葉動還鳴。\n楚客秋江上，蕭蕭故國情。\n","id":64647,"chapter":"卷七十九","chapternum":79,"title":"細雨","titledesc":"","collection":"","collectiondesc":"","poemindex":30},{"author":"温庭筠","charstyle":"近體詩","content":"嵇紹垂髫日，山濤筮仕年。\n琴尊陳座上，紈綺拜牀前。\n鄰里纔三徙，雲霄己九遷。\n感深情戃怳，言發淚潺湲。\n憶昔龍圖盛，方今隺羽全。\n桂枝香可襲，楊葉舊頻穿。\n玉籍標人瑞，金丹化地僊。\n賦成攅筆寫，歌出滿城傳。\n既矯排虚翅，將持造物權。\n萬靈思鼓鑄，羣品待陶甄。\n視草絲綸出，持綱雨露縣。\n法行黃道内，居近翠華邊。\n書迹臨湯鼎，吟聲接舜絃。\n白麻紅燭夜，清漏紫微天。\n雷電隨神筆，魚龍落彩牋。\n閒宵陪雍畤，清暑在甘泉。\n耿介非持禄，優㳺是養賢。\n氷清臨百粤，風靡化三川。\n委寄崇推轂，威儀壓控弦。\n梁園提彀騎，淮水換戎旃。\n照日青油濕，迎風錦帳鮮。\n黛娥陳二八，珠履列三千。\n舞轉回紅袖，歌愁斂翠鈿。\n滿堂開照耀，分座儼嬋娟。\n油額芙蓉帳，香塵玳瑁筵。\n繡旗隨影合，金陳似波旋。\n緹幕深回互，朱門暗接連。\n彩虯蟠畫㦸，花馬立金鞭。\n有客將誰託，無媒竊自憐。\n抑揚中散曲，漂泊孝㢘船。\n未展干時策，徒抛負郭田。\n轉蓬猶邈爾，懷橘更澘然。\n投足乖蹊徑，冥心向簡編。\n未知魚躍地，空媿鹿鳴篇。\n稷下期方至，漳濱病未痊。\n定非籠外鳥，真是殻中蟬。\n蕙徑鄰幽澹，荆扉興靜便。\n草堂苔㸃㸃，蔬囿水濺濺。\n釣罷谿雲重，樵歸澗月圎。\n嬾多成宿疢，愁甚似春眠。\n木直終難怨，膏明只自煎。\n鄭鄉空健羨，陳榻未招延。\n旅食逢春盡，羇游為事牽。\n宦無毛義檄，婚乏阮脩錢。\n冉弱營中栁，披敷幕下蓮。\n儻能容委質，非敢望差肩。\n澀劒猶堪淬，餘朱或可研。\n従師當鼓篋，窮理久忘筌。\n折簡能榮瘁，遺簪莫棄捐。\n韶光如見借，寒谷變風烟。\n","id":64648,"chapter":"卷七十九","chapternum":79,"title":"感舊陳情五十韻獻淮南李僕射","titledesc":"","collection":"","collectiondesc":"","poemindex":31},{"author":"温庭筠","charstyle":"近體詩","content":"洞户連珠網，方疏隠碧潯。\n燭盤烟墜燼，簾壓月通隂。\n粉白僊郎署，霜清玊女碪。\n醉鄉髙窈窈，棊陳靜愔愔。\n素手琉璃扇，玄髫玳瑁簪。\n昔邪看寄迹，梔子詠同心。\n樹列千秋勝，樓懸七夕鍼。\n舊詞翻白紵，新賦換黃金。\n唳隺調蠻鼓，驚蟬應寳琴。\n舞疑繁易度，歌轉斷難尋。\n露委花相妬，風歌栁不禁。\n橋彎雙表迥，池漲一篙深。\n清蹕傳恢囿，黄旗幸上林。\n神鷹參翰苑，天馬破蹄涔。\n武庫方題品，文園有好音。\n朱莖殊菌蠢，丹桂欲蕭森。\n黼帳回瑤席，華鐙對錦衾。\n畫圖驚走獸，書帖得來禽。\n河曙秦樓暎，山晴魏闕臨。\n綠囊逢趙后，青瑣見王沈。\n任達嫌孤憤，疎慵倦九箴。\n若為南遁客，猶作卧龍吟。\n","id":64649,"chapter":"卷七十九","chapternum":79,"title":"洞户二十二韻","titledesc":"","collection":"","collectiondesc":"","poemindex":32},{"author":"温庭筠","charstyle":"近體詩","content":"憶昔開元日，承平事勝逰。\n貴妃専寵幸，天子冨春秋。\n月白霓裳殿，風乾羯鼓樓。\n鬭雞花蔽膝，騎馬玉搔頭。\n繡轂千門伎，金鞍萬户侯。\n薄雲欺雀扇，輕雪犯貂裘。\n過客聞韶濩，居人識冕旒。\n氣和春不覺，烟暖霽難收。\n澀浪和瓊甃，晴陽上彩斿。\n卷衣輕鬢嬾，窺鏡澹蛾羞。\n屏掩芙容帳，簾褰玳瑁鉤。\n重瞳分渭曲，纎手指神州。\n御案迷萱草，天袍妒石榴。\n深巖藏浴鳯，鮮隰媚潛虯。\n不料邯鄲蝨，俄成即墨牛。\n劒鋒揮太皥，旗燄拂蚩尤。\n内嬖陪行在，孤臣預坐籌。\n瑤簪遺翡翠，霜仗駐驊騮。\n豔笑雙飛斷，香魂一哭休。\n早梅悲蜀道，髙樹隔昭丘。\n朱閣重霄近，蒼厓萬古愁。\n至今湯殿水，鳴咽縣前流。\n","id":64650,"chapter":"卷七十九","chapternum":79,"title":"過華清宫二十二韻","titledesc":"","collection":"","collectiondesc":"","poemindex":33},{"author":"温庭筠","charstyle":"近體詩","content":"寒宵何耿耿，良讌有餘姿。\n寳靺裵回處，熏鑪悵望時。\n曲瓊垂翡翠，斜月到罘罳。\n委墜金缸燼，䦨跚玊局棊。\n話窮猶注睇，歌罷尚持頤。\n晻曖遙相屬，氛氲積所思。\n秦娥卷衣晚，胡雁度雲遲。\n上郡歸來夢，那知錦字詩。\n","id":64651,"chapter":"卷七十九","chapternum":79,"title":"詠寒宵","titledesc":"","collection":"","collectiondesc":"","poemindex":34},{"author":"温庭筠","charstyle":"近體詩","content":"問君何所思，迢遞豔陽時。\n門靜人歸晚，牆髙蝶過遲。\n一雙青鎖燕，千萬緑楊絲。\n屏上吳山逺，樓中朔管悲。\n寳書無寄處，香轂有來期。\n草色將林彩，相添入黛眉。\n","id":64652,"chapter":"卷七十九","chapternum":79,"title":"春日","titledesc":"","collection":"","collectiondesc":"","poemindex":35},{"author":"温庭筠","charstyle":"近體詩","content":"路分谿石夾烟叢，十里蕭蕭古樹風。\n出寺馬嘶秋色裏，向陵鴉亂夕陽中。\n竹間泉落山㕑靜，墖下僧歸影殿空。\n猶有南朝舊碑在，敢將興廢問漁翁。\n","id":64653,"chapter":"卷七十九","chapternum":79,"title":"開聖寺","titledesc":"","collection":"","collectiondesc":"","poemindex":36},{"author":"温庭筠","charstyle":"近體詩","content":"十年分散劒關秋，萬事皆従錦水流。\n志氣己曽明漢節，功名猶尚帶吳鉤。\n雕邉認箭寒雲重，馬上聽笳塞草愁。\n今日逢君倍惆悵，灌嬰韓信盡封侯。\n","id":64654,"chapter":"卷七十九","chapternum":79,"title":"贈蜀將","titledesc":"","collection":"","collectiondesc":"","poemindex":37},{"author":"温庭筠","charstyle":"近體詩","content":"石路無塵竹徑開，昔年曽伴戴顒來。\n窗間半偈聞鐘後，松下殘棊送客回。\n檐向玉峰籠夜雪，砌因流水長秋苔。\n白蓮㑹裏如相問，説與逰人是姓雷。\n","id":64655,"chapter":"卷七十九","chapternum":79,"title":"寄清涼寺僧","titledesc":"","collection":"","collectiondesc":"","poemindex":38},{"author":"温庭筠","charstyle":"近體詩","content":"百尺青厓三尺墳，微言已絶杳難聞。\n戴顒今日稱居士，支遁他年識領軍。\n暫對杉松如結社，偶同麋鹿自成羣。\n故山弟子空回首，蔥嶺還應見宋雲。\n","id":64656,"chapter":"卷七十九","chapternum":79,"title":"重遊東峯宗宻禪師精廬","titledesc":"","collection":"","collectiondesc":"","poemindex":39},{"author":"温庭筠","charstyle":"近體詩","content":"水玉簪頭戴角巾，瑤琴寂厯拂輕塵。\n濃隂似帳紅薇晚，細雨如煙碧草新。\n隔竹見籠疑有隺，卷簾看畫更無人。\n南窗自有忘機友，谷口空稱鄭子真。\n","id":64657,"chapter":"卷七十九","chapternum":79,"title":"題李處士幽居","titledesc":"","collection":"","collectiondesc":"","poemindex":40},{"author":"温庭筠","charstyle":"近體詩","content":"西園一曲豔陽歌，擾擾車塵負薜蘿。\n自欲放懐猶未得，不知經世竟如何。\n夜聞猛雨判花盡，寒戀重衾覺夢多。\n釣渚別來應更好，春風還為起微波。\n","id":64658,"chapter":"卷七十九","chapternum":79,"title":"春日偶作","titledesc":"","collection":"","collectiondesc":"","poemindex":41},{"author":"温庭筠","charstyle":"近體詩","content":"玉貌潘郎淚滿衣，畫羅輕鬢雨霏微。\n紅蘭委露愁難盡，白馬朝天望不歸。\n寳鏡塵昏鸞影在，鈿箏弦斷雁行稀。\n春風幾許傷情事，碧草侵階粉蝶飛。\n","id":64659,"chapter":"卷七十九","chapternum":79,"title":"和友人悼亡","titledesc":"","collection":"","collectiondesc":"","poemindex":42},{"author":"温庭筠","charstyle":"近體詩","content":"月出西南露氣秋，綺寮河漢在鍼樓。\n楊家繡作鴛鴦幔，張氏金為翡翠鉤。\n銀燭有光妨宿燕，畫屏無睡待牽牛。\n萬家碪杵三篙水，一夕横塘似舊游。\n","id":64660,"chapter":"卷七十九","chapternum":79,"title":"池塘七夕","titledesc":"","collection":"","collectiondesc":"","poemindex":43},{"author":"温庭筠","charstyle":"近體詩","content":"曲巷斜臨一水間，小門終日不開關。\n紅珠斗帳櫻桃熟，金尾屏風孔雀閒。\n雲髻幾迷芳草蝶，額黄無限夕陽山。\n與君便是鴛鴦侣，休向人間覓往還。\n","id":64661,"chapter":"卷七十九","chapternum":79,"title":"偶遊","titledesc":"","collection":"","collectiondesc":"","poemindex":44},{"author":"温庭筠","charstyle":"近體詩","content":"翠羽花冠碧樹雞，未明先向短牆啼。\n窗間謝女青蛾歛，門外蕭郎白馬嘶。\n殘曙微星當户沒，澹烟斜月照樓低。\n上陽宫裏鐘初動，不語垂鞭過栁隄。\n","id":64662,"chapter":"卷七十九","chapternum":79,"title":"贈知音","titledesc":"","collection":"","collectiondesc":"","poemindex":45},{"author":"温庭筠","charstyle":"近體詩","content":"曽於青史見遺文，今日飄蓬過此墳。\n詞客有靈應識我，霸才無主始憐君。\n石麟埋沒藏春草，銅雀荒涼對暮雲。\n莫怪臨風倍惆悵，欲將書劒學従軍。\n","id":64663,"chapter":"卷七十九","chapternum":79,"title":"過陳琳墓","titledesc":"","collection":"","collectiondesc":"","poemindex":46},{"author":"温庭筠","charstyle":"近體詩","content":"却逐嚴光向若邪，釣綸菱櫂寄年華。\n三秋梅雨愁楓葉，一夜篷舟宿葦花。\n不見水雲應有夢，偶隨烟鳥便成家。\n白蘋風起樓船暮，江燕雙雙五兩斜。\n","id":64664,"chapter":"卷七十九","chapternum":79,"title":"西江上送漁父","titledesc":"","collection":"","collectiondesc":"","poemindex":47},{"author":"温庭筠","charstyle":"近體詩","content":"露濃烟重草萋萋，樹暎䦨干栁拂隄。\n一院落花無客醉，五更殘月有鸎啼。\n芳筵想像情難盡，故榭荒涼路己迷。\n風景宛然人自改，却經門巷馬頻嘶。\n","id":64665,"chapter":"卷七十九","chapternum":79,"title":"經李徵君故居","titledesc":"","collection":"","collectiondesc":"","poemindex":48},{"author":"温庭筠","charstyle":"近體詩","content":"珠箔金鉤對彩橋，昔年於此見嬌嬈。\n香燈悵望飛瓊鬢，涼月殷勤碧玉簫。\n屏倚故窗山六扇，栁垂寒砌露千條。\n壞牆經雨蒼苔徧，拾得當時舊翠翹。\n","id":64666,"chapter":"卷七十九","chapternum":79,"title":"懐真珠亭","titledesc":"","collection":"","collectiondesc":"","poemindex":49},{"author":"温庭筠","charstyle":"近體詩","content":"鐵馬雲雕共絶塵，栁隂髙壓漢宫春。\n天清殺氣屯關右，夜半妖星照渭濱。\n下國卧龍空寤主，中原得鹿不由人。\n象牀寳帳無言語，従此譙周是老臣。\n","id":64667,"chapter":"卷七十九","chapternum":79,"title":"經五丈原","titledesc":"","collection":"","collectiondesc":"","poemindex":50},{"author":"温庭筠","charstyle":"近體詩","content":"月缺花殘莫愴然，花須終發月須圓。\n更能何事銷芳念，亦有穠華委逝川。\n一曲豔歌留宛轉，九原春草妒嬋娟。\n王孫莫學多情客，自古多情損少年。\n","id":64668,"chapter":"卷七十九","chapternum":79,"title":"和王秀才傷歌姬","titledesc":"","collection":"","collectiondesc":"","poemindex":51},{"author":"温庭筠","charstyle":"近體詩","content":"羨君東去見殘梅，唯有王孫獨未回。\n吳苑夕陽明古堞，越宫春草上髙臺。\n波生野水雁初下，風滿驛樓潮欲來。\n試逐漁舟看雪浪，幾多江燕荇花開。\n","id":64669,"chapter":"卷七十九","chapternum":79,"title":"送盧處士游吳越","titledesc":"","collection":"","collectiondesc":"","poemindex":52},{"author":"温庭筠","charstyle":"近體詩","content":"蘇武魂銷漢使前，古祠髙樹兩茫然。\n雲邉雁斷胡天月，隴上羊歸塞草烟。\n回日樓臺非甲帳，去時冠劒是丁年。\n茂陵不見封侯印，空向秋波哭逝川。\n","id":64670,"chapter":"卷七十九","chapternum":79,"title":"蘇武廟","titledesc":"","collection":"","collectiondesc":"","poemindex":53},{"author":"温庭筠","charstyle":"近體詩","content":"石路荒塘接野蒿，西風吹馬利如刀。\n小橋連驛楊栁晚，廢寺入門禾黍髙。\n雞犬夕陽喧縣市，鳬鷖秋水曝城壕。\n故山有夢不歸去，官樹陌塵何太勞。\n","id":64671,"chapter":"卷七十九","chapternum":79,"title":"途中偶作","titledesc":"","collection":"","collectiondesc":"","poemindex":54},{"author":"温庭筠","charstyle":"近體詩","content":"槲葉蕭蕭帶葦風，寺前歸客別支公。\n三秋岸雪花初白，一夜林霜葉盡紅。\n山疊楚天雲壓塞，浪遙吳苑水連空。\n悠然旅榜頻回首，無復松窗半偈同。\n","id":64672,"chapter":"卷七十九","chapternum":79,"title":"盤石寺留別成公","titledesc":"","collection":"","collectiondesc":"","poemindex":55},{"author":"温庭筠","charstyle":"近體詩","content":"水漾晴紅壓叠波，曉來金粉覆庭莎。\n裁成艷思偏應巧，分得春光最數多。\n欲綻似含雙靨笑，正繁疑有一聲歌。\n華堂客散簾垂地，想凭䦨干歛翠蛾。\n","id":64673,"chapter":"卷七十九","chapternum":79,"title":"牡丹","titledesc":"","collection":"","collectiondesc":"","poemindex":56},{"author":"温庭筠","charstyle":"近體詩","content":"綠塘漾漾烟濛濛，張翰此來情不窮。\n雪羽䙰褷立倒影，金鱗撥刺跳晴空。\n風翻荷葉一向白，雨濕蓼花千穂紅。\n心羨夕陽波上客，片時歸夢釣船中。\n","id":64674,"chapter":"卷七十九","chapternum":79,"title":"谿上行","titledesc":"","collection":"","collectiondesc":"","poemindex":57},{"author":"温庭筠","charstyle":"近體詩","content":"弱栁千條杏一枝，半含春雨半垂絲。\n景陽寒井人難到，長樂晨鐘曉自知。\n花影幾年通博望，樹名何代號相思。\n至今十二樓前月，不向西陵照盛姬。\n","id":64675,"chapter":"卷七十九","chapternum":79,"title":"題望苑驛","titledesc":"","collection":"","collectiondesc":"","poemindex":58},{"author":"温庭筠","charstyle":"近體詩","content":"栁不成絲草帶煙，海槎東去鶴歸天。\n愁腸斷處春何限，病眼開時月正圓。\n花若有情還悵望，水應無事莫潺湲。\n終知此恨難消遣，辜負南華第二篇。\n","id":64676,"chapter":"卷七十九","chapternum":79,"title":"宿杜城亡友李翔處士故墅","titledesc":"","collection":"","collectiondesc":"","poemindex":59},{"author":"温庭筠","charstyle":"近體詩","content":"楊栁千條拂面絲，綠烟金穗不勝吹。\n香隨靜婉歌塵起，影伴嬌嬈舞袖垂。\n羌管一聲何處曲，流鸎百囀最髙枝。\n千門九陌花如雪，飛過宫牆兩不知。\n","id":64677,"chapter":"卷七十九","chapternum":79,"title":"題栁","titledesc":"","collection":"","collectiondesc":"","poemindex":60},{"author":"温庭筠","charstyle":"近體詩","content":"江海相逢客恨多，秋風葉下洞庭波。\n酒酣夜別淮隂市，月照髙樓一曲歌。\n","id":64678,"chapter":"卷七十九","chapternum":79,"title":"贈少年","titledesc":"","collection":"","collectiondesc":"","poemindex":61},{"author":"温庭筠","charstyle":"近體詩","content":"古墳零落野花春，聞説中郎有後身。\n今日愛才非昔日，莫抛心力作詞人。\n","id":64679,"chapter":"卷七十九","chapternum":79,"title":"蔡中郎墳","titledesc":"","collection":"","collectiondesc":"","poemindex":62},{"author":"温庭筠","charstyle":"近體詩","content":"曲江春半日遲遲，正是王孫悵望時。\n杏花落盡不歸去，江上東風吹栁絲。\n","id":64680,"chapter":"卷七十九","chapternum":79,"title":"長安春晚","titledesc":"","collection":"","collectiondesc":"","poemindex":63},{"author":"温庭筠","charstyle":"近體詩","content":"天寳年中事玉皇，曽將新曲教寧王。\n鈿蟬金鳯皆零落，一曲伊州淚萬行。\n","id":64681,"chapter":"卷七十九","chapternum":79,"title":"彈箏人","titledesc":"","collection":"","collectiondesc":"","poemindex":64},{"author":"温庭筠","charstyle":"近體詩","content":"氷簟銀牀夢不成，碧天如水夜雲輕。\n雁聲還過瀟湘去，十二樓中月自明。\n","id":64682,"chapter":"卷七十九","chapternum":79,"title":"瑤瑟怨","titledesc":"","collection":"","collectiondesc":"","poemindex":65},{"author":"温庭筠","charstyle":"近體詩","content":"吕公榮達子陵歸，萬古烟波繞釣磯。\n橋上一通名利迹，至今江鳥背人飛。\n","id":64683,"chapter":"卷七十九","chapternum":79,"title":"渭上題","titledesc":"","collection":"","collectiondesc":"","poemindex":66},{"author":"温庭筠","charstyle":"近體詩","content":"目極雲霄思浩然，風帆一片水連天。\n輕橈便是東歸路，不肯忘機作釣船。\n","id":64684,"chapter":"卷七十九","chapternum":79,"title":"渭上題","titledesc":"","collection":"","collectiondesc":"","poemindex":67},{"author":"温庭筠","charstyle":"近體詩","content":"烟水何曽息世機，暫時相向亦依依。\n所嗟白首磻谿叟，一下漁舟更不歸。\n","id":64685,"chapter":"卷七十九","chapternum":79,"title":"渭上題","titledesc":"","collection":"","collectiondesc":"","poemindex":68},{"author":"温庭筠","charstyle":"近體詩","content":"劒逐驚波玉委塵，謝安門下更何人。\n西州城外花千樹，盡是羊曇醉後春。\n","id":64686,"chapter":"卷七十九","chapternum":79,"title":"經故翰林袁學士居","titledesc":"","collection":"","collectiondesc":"","poemindex":69},{"author":"温庭筠","charstyle":"近體詩","content":"卓氏壚前金線栁，隋家隄畔錦帆風。\n貪為兩地分霖雨，不見池蓮照水紅。\n","id":64687,"chapter":"卷七十九","chapternum":79,"title":"題城南杜邠公林亭","titledesc":"","collection":"","collectiondesc":"","poemindex":70},{"author":"温庭筠","charstyle":"近體詩","content":"谿水無情似有情，入山三日得同行。\n嶺頭便是分頭處，惜別潺湲一夜聲。\n","id":64688,"chapter":"卷七十九","chapternum":79,"title":"過分水嶺","titledesc":"","collection":"","collectiondesc":"","poemindex":71},{"author":"温庭筠","charstyle":"近體詩","content":"槿籬芳楥近樵家，隴麥青青一徑斜。\n寂寞逰人寒食後，夜來風雨送梨花。\n","id":64689,"chapter":"卷七十九","chapternum":79,"title":"鄠杜郊居","titledesc":"","collection":"","collectiondesc":"","poemindex":72},{"author":"温庭筠","charstyle":"近體詩","content":"宜春苑外最長條，閒裊春風伴舞腰。\n正是玉人腸斷處，一渠春水赤䦨橋。\n","id":64690,"chapter":"卷七十九","chapternum":79,"title":"楊栁枝","titledesc":"","collection":"","collectiondesc":"","poemindex":73},{"author":"温庭筠","charstyle":"近體詩","content":"南門牆東御路旁，預知春色栁絲黄。\n杏花未肯無情思，何事行人最斷腸。\n","id":64691,"chapter":"卷七十九","chapternum":79,"title":"楊栁枝","titledesc":"","collection":"","collectiondesc":"","poemindex":74},{"author":"温庭筠","charstyle":"近體詩","content":"蘇小門前栁萬條，𣯶𣯶金線拂平橋。\n黄鸎不語東風起，深閉朱門伴細腰。\n","id":64692,"chapter":"卷七十九","chapternum":79,"title":"楊栁枝","titledesc":"","collection":"","collectiondesc":"","poemindex":75},{"author":"温庭筠","charstyle":"近體詩","content":"金縷𣯶𣯶碧瓦溝，六宫眉黛惹春愁。\n曉來更帶龍池雨，半拂䦨干半入樓。\n","id":64693,"chapter":"卷七十九","chapternum":79,"title":"楊栁枝","titledesc":"","collection":"","collectiondesc":"","poemindex":76},{"author":"温庭筠","charstyle":"近體詩","content":"館娃宫外鄴城西，逺映征帆近拂隄。\n繫得王孫歸思切，不關春草緑萋萋。\n","id":64694,"chapter":"卷七十九","chapternum":79,"title":"楊栁枝","titledesc":"","collection":"","collectiondesc":"","poemindex":77},{"author":"温庭筠","charstyle":"近體詩","content":"兩兩黄鸝色似金，裊枝嗁露動芳音。\n春來幸自長如線，可惜牽纒蕩子心。\n","id":64695,"chapter":"卷七十九","chapternum":79,"title":"楊栁枝","titledesc":"","collection":"","collectiondesc":"","poemindex":78},{"author":"温庭筠","charstyle":"近體詩","content":"御栁如絲映九重，鳯凰窗柱繡芙蓉。\n景陽樓畔千條露，一面新妝待曉鐘。\n","id":64696,"chapter":"卷七十九","chapternum":79,"title":"楊栁枝","titledesc":"","collection":"","collectiondesc":"","poemindex":79},{"author":"温庭筠","charstyle":"近體詩","content":"織錦機邉鸎語頻，停梭垂淚憶征人。\n塞門三日猶蕭索，縦有垂楊未覺春。\n","id":64697,"chapter":"卷七十九","chapternum":79,"title":"楊栁枝","titledesc":"","collection":"","collectiondesc":"","poemindex":80},{"author":"温庭筠","charstyle":"近體詩","content":"閒對楸枰傾一壺，黃華坪上幾成盧。\n他時謁帝銅池水，便賭宣城太守無。\n","id":64698,"chapter":"卷七十九","chapternum":79,"title":"觀棊","titledesc":"","collection":"","collectiondesc":"","poemindex":81}]