[
  {
    "id": 63065,
    "uid": "poem-62-1",
    "chapter": "卷六十二",
    "chapternum": 62,
    "charstyle": "古體詩",
    "title": "醉後走筆酬劉五主簿長句之贈兼簡張大賈二十四先輩昆季",
    "titledesc": "",
    "collection": "",
    "collectiondesc": "",
    "poemindex": 1,
    "author": "白居易",
    "content": "劉兄文髙行孤立十五年前名翕習是時相遇在符離我年二十君三十得意忘年心迹親寓居同縣日知聞衡門寂寞朝尋我古寺蕭條暮訪君朝來暮去多擕手窮巷貧居何所有秋燈夜冩聯句詩春雪朝傾煖寒酒陴湖緑愛白鷗飛濉水清憐紅鯉肥偶語閒攀芳樹立相扶醉蹋落花歸張賈弟兄同里巷乘閒數數來相訪雨天連宿草堂中月夜徐行石橋上我年漸長忽自驚鏡中冉冉髭鬚生心畏後時同勵志身牽前事各求名問我棲棲何所適鄉人薦為鹿鳴客二千里外謝交遊三十韻詩慰行役出門可憐惟一身𡚁裘瘦馬入咸秦鼕鼕街鼓紅塵闇晩到長安無主人二賈二張與余弟驅車邐迤來相繼操詞握賦為干戈鋒鋭森然勝氣多同入文塲多苦戰五人十載九登科二張得雋名居甲美退争雄重告捷棠棣輝榮並桂枝芝蘭芬馥如荆葉惟有沅犀屈未伸握中自謂駭鷄珍三年不鳴鳴必大豈獨駭鷄當駭人元和運氣千年聖同遇明時余最幸始辭秘閣吏王畿遽列諌垣升禁闈蹇步何堪鳴珮玉衰容不稱着朝衣閶闔晨開朝百辟冕旒不動香煙碧步登龍尾上虚空立去天顔無咫尺宫花似雪從乘輿禁月如霜坐直廬身賤每驚隨内宴才微常媿草天書晩松寒竹新昌第職居密近門多閉日暮銀臺下直回故人到門門暫開回頭下馬一相顧塵土滿衣何處來歛手炎涼叙未畢先説舊山今悔出岐陽旅宦少歡娛江左遷遊費時日贈我一篇行路吟吟之句句披沙金歲月徒催白髮貌泥塗不屈青雲心誰謂茫茫天地意短才獲用長才棄我隨鵷鷺入煙雲謬上丹墀為近臣君同鸞鳯棲荆棘猶着青袍作選人惆悵知賢不能薦徒為出入蓬萊殿月慙諌紙二百張歲媿俸錢三十萬大抵浮榮何足道幾度相逢即身老且傾斗酒慰羇愁重諾符離問舊遊北巷鄰居幾家去東林舊院何人住武里村花落復開流溝山色應如故感此酬君千字詩醉中分手又何之須知通塞尋常事莫歎浮沉先後時慷慨臨岐重相勉殷勤别後加餐飯君不見買臣衣錦還故鄉五十身榮未為晩"
  },
  {
    "id": 63070,
    "uid": "poem-62-6",
    "chapter": "卷六十二",
    "chapternum": 62,
    "charstyle": "古體詩",
    "title": "長恨歌",
    "titledesc": "",
    "collection": "",
    "collectiondesc": "",
    "poemindex": 6,
    "author": "白居易",
    "content": "漢王重色思傾國御宇多年求不得楊家有女初長成養在深閨人未識天生麗質難自棄一朝選在君王側回頭一笑百媚生六宫粉黛無顔色春寒賜浴華清池温泉水滑洗凝脂侍兒扶起嬌無力始是新承恩澤時雲鬢花顔金步揺芙蓉帳暖度春宵春宵苦短日髙起從此君王不早朝承歡侍宴無閒暇春從春遊夜轉夜後宫佳麗三千人三千寵愛在一身金屋籹成嬌侍夜玉樓宴罷醉和春姊妹弟兄皆列土可憐光彩生門户遂令天下父母心不重生男重生女驪宫髙處入青雲仙樂風飄處處聞緩歌漫舞凝絲竹盡日君王看不足漁陽鞞鼓動地來驚破霓裳羽衣曲九重城闕煙塵生千乘萬騎西南行翠華揺揺行復止西出都門百餘里六軍不發無奈何宛轉蛾眉馬前死花鈿委地無人收翠翹金雀玉搔頭君王掩面救不得回首血淚相和流黄埃散漫風蕭索雲棧縈紆登劍閣峨嵋山下少人行旌旗無光日色薄蜀江水碧蜀山青聖主朝朝暮暮情行宫見月傷心色夜雨聞鈴腸斷聲天旋地轉迴龍馭到此躊躇不能去馬嵬坡下泥土中不見玉顔空死處君臣相顧盡沾衣東望都門信馬歸歸來池苑皆依舊太液芙蓉未央栁芙蓉如面栁如眉對此如何不淚垂春風桃李花開日秋雨梧桐葉落時西宫南苑多秋草落葉滿堦紅不掃梨園弟子白髮新椒房阿監青娥老夕殿螢飛思悄然孤燈挑盡未成眠遲遲鐘鼓初長夜耿耿星河欲曙天鴛鴦瓦泠霜華重翡翠衾寒誰與共悠悠生死别經年魂魄不曾來入夢臨卭道士鴻都客能以精誠致魂魄為感君王展轉思遂教方士慇懃覔排空馭氣奔如電升天入地求之遍上窮碧落下黄泉兩處茫茫皆不見忽聞海上有仙山山在虚無縹緲間樓閣玲瓏五雲起其中綽約多仙子中有一人字太眞雪膚花貌參差是金闕西廂叩玉扄轉教小玉報雙成聞道漢家天子使九華帳裏夢魂驚攬衣推枕起徘徊珠箔銀屏邐迤開雲鬢半偏新睡覺花冠不整下堂來風吹仙袂飄飄舉猶似霓裳羽衣舞玉容寂寞淚䦨干梨花一枝春帶雨含情凝睇謝君王一别音容兩渺茫昭陽殿裏恩愛絶蓬萊宫中日月長回頭下望人寰處不見長安見塵霧惟將舊物表深情鈿合金釵寄將去釵留一股合一扇釵擘黄金合分鈿但令心似金鈿堅天上人間會相見臨别殷勤重寄詞詞中有誓兩心知七月七日長生殿夜半無人私語時在天願作比翼鳥在地願為連理枝天長地久有時盡此恨綿綿無絶期"
  },
  {
    "id": 63080,
    "uid": "poem-62-16",
    "chapter": "卷六十二",
    "chapternum": 62,
    "charstyle": "古體詩",
    "title": "華原磬 刺樂工非其人也〈天寶中始廢泗濵磬用華原石代之詢諸磬人則曰故老云泗濵磬下調之不能和得華原石考之乃和由是不改〉",
    "titledesc": "",
    "collection": "",
    "collectiondesc": "",
    "poemindex": 16,
    "author": "白居易",
    "content": "華原磬華原磬古人不聴今人聴泗濵石泗濵石今人不擊古人擊今人古人何不同用之捨之由樂工樂工雖在耳如壁不分清濁即為聾梨園弟子調律吕知有新聲不如古古稱浮磬出泗濵立辨致死聲感人宫懸一聴華原石君心遂忘封疆臣果然㓂亂從燕起武臣少𡧓封疆死始知樂與時政通豈聴鏗鏘而巳矣磬襄入海去不歸長安市人為樂師華原磬與泗濱石清濁兩聲誰得知"
  },
  {
    "id": 63081,
    "uid": "poem-62-17",
    "chapter": "卷六十二",
    "chapternum": 62,
    "charstyle": "古體詩",
    "title": "上陽白髮人 愍怨曠也〈天寶五載已後楊貴妃專寵後宮人無復進幸矣六宫有美色者輙置别所上陽是其一也貞元中尚存焉〉",
    "titledesc": "",
    "collection": "",
    "collectiondesc": "",
    "poemindex": 17,
    "author": "白居易",
    "content": "上陽人紅顔闇老白髮新緑衣監使守宫門一閉上陽多少春明皇末歲初選入入時十六今六十同時采擇百餘人零落年深殘此身憶昔吞悲别親族扶入車中不敢哭皆云入内便承恩臉似芙蓉胷似玉未容君王得見面巳被楊妃遙側目妬令潛配上陽宫一生遂向空房宿宿空房秋夜長夜長無寐天不明耿耿殘燈照背影蕭蕭闇雨打窗聲春日遲日遲獨坐天難暮宫鶯百囀愁厭聞梁燕雙栖老休妬鶯歸燕去長悄然春徃秋來不記年惟向深宫望明月東西四五百迴圓今日宫中年最老大家遥賜尚書號小頭鞋履窄衣裳青黛㸃眉眉細長外人不見見應笑天寶末年時世粧上陽人苦最多少亦苦老亦苦少苦老苦兩如何君不見昔時吕尚美人賦〈天寶未有密采艶色者當時號花鳥使吕尚獻美人賦以諷之〉又不見今日上陽白髪歌"
  },
  {
    "id": 63082,
    "uid": "poem-62-18",
    "chapter": "卷六十二",
    "chapternum": 62,
    "charstyle": "古體詩",
    "title": "胡旋女 戒近習也〈天寶末康居國獻之〉",
    "titledesc": "",
    "collection": "",
    "collectiondesc": "",
    "poemindex": 18,
    "author": "白居易",
    "content": "胡旋女胡旋女心應絃手應鼓絃鼓一聲雙袖舉迴雪飄颻轉蓬舞左旋右轉不知疲千匝萬周無巳時人間物類無可比奔車輪緩旋風遲曲終再拜謝天子天子為之微啟齒胡旋女出康居徒勞東來萬里餘中原自有胡旋者鬬妙争能爾不如天寶季年時欲變臣妾人人學圓轉中有太眞外禄山二人最道能胡旋梨花園中冊作妃金鷄障下養為兒禄山胡旋迷君眼兵過黄河疑未反貴妃胡旋感君心死棄馬嵬念更深從兹地軸天維轉五十年來制不禁胡旋女莫空舞數唱此歌悟明主"
  },
  {
    "id": 63083,
    "uid": "poem-62-19",
    "chapter": "卷六十二",
    "chapternum": 62,
    "charstyle": "古體詩",
    "title": "新豐折臂翁 戒邉功也",
    "titledesc": "",
    "collection": "",
    "collectiondesc": "",
    "poemindex": 19,
    "author": "白居易",
    "content": "新豐老人八十八頭鬢眉鬚皆似雪玄孫扶向店前行左臂憑肩右臂折問翁臂折來幾年兼問致折何因縁翁云貫屬新豐縣生逢聖代無征戰慣聴梨園歌管聲不識旗槍與弓箭無何天寶大徴兵户有三丁㸃一丁㸃得驅將何處去五月萬里雲南行聞道雲南有瀘水椒花落時瘴煙起大軍徒涉水如湯未過十人二三死村南村北哭聲哀兒别爺娘夫别妻皆云前後征蠻者千萬人行無一迴是時翁年二十四兵部牒中有名字夜深不敢使人知偷將大石鎚折臂張弓簸旗俱不堪從兹始免征雲南骨碎筋傷非不苦且圗揀退歸鄉土此臂折來六十年一肢雖廢一身全至今風雨隂寒夜直到天明痛不眠痛不眠終不悔且喜老人今獨在不然當時瀘水頭身死魂飛骨不收應作雲南望鄉鬼萬人塜上哭吻呦〈雲南有萬人塜即鮮于仲通李密曾覆軍之所今塜猶存〉老人言君聴取君不聞開元宰相宋開府不賞邉功防黷武〈開元初突厥數冦邉時天武軍牙將郝靈佺出使因引特勒回鶻部落斬突厥黙啜獻首于闕下自謂有不世之功時宋璟為相以天子年少好武恐徼功者生心痛抑其賞逾年始授郎將靈佺遂慟哭嘔血而死〉又不聞天寶宰相楊國忠欲求恩幸立邉功邉功未立生人怨請問新豐折臂翁〈天寶末楊國忠為相重結閣羅鳳之役募人討之前後發二十餘萬衆去無返者又捉人連枷赴役天下怨哭人不聊生故禄山得乘人心而盗天下元和初而折臂翁猶存因備歌之〉"
  },
  {
    "id": 63085,
    "uid": "poem-62-21",
    "chapter": "卷六十二",
    "chapternum": 62,
    "charstyle": "古體詩",
    "title": "百錬鏡 美皇王鑒也",
    "titledesc": "",
    "collection": "",
    "collectiondesc": "",
    "poemindex": 21,
    "author": "白居易",
    "content": "百錬鏡鎔範非常規日辰處所靈且祗江心波上舟中鑄五月五日日午時瓊粉金膏磨瑩巳化為一片秋潭水鏡成將獻蓬萊宫揚州長吏手自封人間臣妾不合照背有九五飛天龍人人呼為天子鏡我有一言聞太宗太宗常以人為鏡鑒古鑒今不鑒容四海安危居掌内百王治亂懸其中乃知天子别有鏡不是揚州百錬銅"
  },
  {
    "id": 63087,
    "uid": "poem-62-23",
    "chapter": "卷六十二",
    "chapternum": 62,
    "charstyle": "古體詩",
    "title": "西涼伎 刺封疆之臣也",
    "titledesc": "",
    "collection": "",
    "collectiondesc": "",
    "poemindex": 23,
    "author": "白居易",
    "content": "西涼伎假面胡人假獅子刻木為頭絲作尾金鍍眼睛銀帖齒奮迅毛衣擺雙耳如從流沙來萬里紫髯深目兩胡兒鼓舞跳梁前致辭應似涼州未䧟日安西都䕶進來時須臾云得新消息安西路絶歸不得泣向獅子涕雙垂涼州䧟没知不知獅子回頭向西望哀吼一聲觀者悲貞元邉將愛此曲醉坐笑看看不足享賔犒士宴三軍獅子胡兒長在目有一征夫年七十見弄涼州低面泣泣罷歛手白將軍主憂臣辱昔所聞自從天寶兵戈起邉戎日夜吞西鄙涼州䧟來四十年河隴侵將七千里平時安西萬里疆今日邉防在鳯翔〈平時開逺門外立堠云去安西九千九百里以示戍人不為萬里行其實就盈數也今蕃漢使徃來悉在隴州交易〉縁邉空屯十萬卒飽食温衣閒過日遺民腸斷在涼州將卒相看無意收天子每思常痛惜將軍欲說合慙羞奈何仍看西涼伎取笑資歡無所愧縱無智力未能收忍取西涼弄為戲"
  },
  {
    "id": 63091,
    "uid": "poem-62-27",
    "chapter": "卷六十二",
    "chapternum": 62,
    "charstyle": "古體詩",
    "title": "賣炭翁 苦官市也",
    "titledesc": "",
    "collection": "",
    "collectiondesc": "",
    "poemindex": 27,
    "author": "白居易",
    "content": "賣炭翁伐薪燒炭南山中滿面塵灰烟火色兩鬢蒼蒼十指黒賣炭得錢何所營身上衣裳口中食可憐身上衣正單心憂炭賤願天寒夜來城外一尺雪曉駕炭車輾氷轍牛困人饑日已髙市南門外泥中歇翩翩兩騎來是誰黄衣使者白衫兒手把文書口稱敕迴車叱牛率向北一車炭重千餘斤官使驅將惜不得半疋紅紗一文綾繫向牛頭充炭直"
  },
  {
    "id": 63093,
    "uid": "poem-62-29",
    "chapter": "卷六十二",
    "chapternum": 62,
    "charstyle": "古體詩",
    "title": "秦吉了 哀寃民也",
    "titledesc": "",
    "collection": "",
    "collectiondesc": "",
    "poemindex": 29,
    "author": "白居易",
    "content": "秦吉了出南中彩毛青黑花頸紅耳聰心慧舌端巧鳥語人言無不通昨日長爪鳶今日大觜烏鳶捎乳燕一窠覆烏啄母鷄雙眼枮鷄號墮地燕驚去然後拾卵攫其雛豈無鵰與鶚嗉〈音素〉中食飽不肻搏亦有鸞鶴羣閒立颺髙如不聞秦吉了人云爾是能言鳥豈不見鷄燕之寃苦吾聞鳯凰百鳥主爾竟不為鳯凰之前致一言安用噪噪閒言語"
  },
  {
    "id": 63096,
    "uid": "poem-62-32",
    "chapter": "卷六十二",
    "chapternum": 62,
    "charstyle": "古體詩",
    "title": "醉歌〈示妓人商玲瓏〉",
    "titledesc": "",
    "collection": "",
    "collectiondesc": "",
    "poemindex": 32,
    "author": "白居易",
    "content": "罷胡琴掩秦瑟玲瓏再拜歌初畢誰道使君不解歌聴唱黄鷄與白日黄鷄催曉丑時鳴白日催年酉時沒腰間紅綬繫未穩鏡裏朱顔看巳失玲瓏玲瓏奈老何使君歌了汝更歌"
  },
  {
    "id": 63097,
    "uid": "poem-62-33",
    "chapter": "卷六十二",
    "chapternum": 62,
    "charstyle": "古體詩",
    "title": "憶舊遊〈寄劉蘇州〉",
    "titledesc": "",
    "collection": "",
    "collectiondesc": "",
    "poemindex": 33,
    "author": "白居易",
    "content": "憶舊遊舊遊安在哉舊遊之人半白首舊遊之地多蒼苔江南舊遊凡幾處就中最憶吳江隈長洲苑緑栁萬樹齊雲樓春酒一杯閶門曉嚴旗鼓出臯橋夕閙船舫迴修蛾慢臉燈下醉急管繁絃頭上催六七年前狂爛漫三千里外思徘徊李姢張態一春夢周五殷三歸夜臺虎丘月色為誰好娃宫花枝應自開頼得劉郎解吟咏江山氣色合歸來〈姢態蘇州妓名周殷蘇州從事〉"
  }
]