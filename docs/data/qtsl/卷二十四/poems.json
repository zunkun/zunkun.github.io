[
  {
    "id": 59461,
    "uid": "poem-24-1",
    "chapter": "卷二十四",
    "chapternum": 24,
    "charstyle": "古體詩",
    "title": "奉贈韋左丞丈二十二韻",
    "titledesc": "",
    "collection": "",
    "collectiondesc": "",
    "poemindex": 1,
    "author": "杜甫",
    "content": "紈袴不餓死，儒冠多誤身。\n丈人試靜聴，賤子請具陳。\n甫昔少年日，早充觀國賓。\n讀書破萬卷，下筆如有神。\n賦料揚雄敵，詩看子建親。\n李邕求識面，王翰願卜鄰。\n自謂頗挺出，立登要路津。\n致君堯舜上，再使風俗淳。\n此意竟蕭條，行歌非隠淪。\n騎驢三十載，旅食京華春。\n朝扣富兒門，暮随肥馬塵。\n殘杯與冷炙，到處潛悲辛。\n主上頃見徴，歘然欲求伸。\n青冥却垂翅，蹭蹬無縱鱗。\n甚愧丈人厚，甚知丈人真。\n每於百寮上，猥誦佳句新。\n竊效貢公喜，難甘原憲貧。\n焉能心怏怏，祗是走踆踆。\n今欲東入海，即將西去秦。\n尚憐終南山，回首清渭濱。\n常擬報一飯，况懷辭大臣。\n白鷗沒浩蕩，萬里誰能馴。\n"
  },
  {
    "id": 59462,
    "uid": "poem-24-2",
    "chapter": "卷二十四",
    "chapternum": 24,
    "charstyle": "古體詩",
    "title": "送髙三十五書記",
    "titledesc": "",
    "collection": "",
    "collectiondesc": "",
    "poemindex": 2,
    "author": "杜甫",
    "content": "崆峒小麥熟，且願休王師。\n請公問主將，焉用窮荒為。\n饑鷹未飽肉，側翅隨人飛。\n髙生跨鞍馬，有似幽幷兒。\n脱身簿尉中，始與捶楚辭。\n借問今何官，觸熱向武威。\n答云一書記，所媿國士知。\n人實不易知，更須慎其儀。\n十年出幕府，自可持旌麾。\n此行旣特達，足以慰所思。\n男兒功名遂，亦在老大時。\n常恨結歡淺，各在天一涯。\n又如參與商，慘慘中腸悲。\n驚風吹鴻鵠，不得相追隨。\n黃塵翳沙漠，念子何當歸。\n邊城有餘力，早寄從軍詩。\n"
  },
  {
    "id": 59463,
    "uid": "poem-24-3",
    "chapter": "卷二十四",
    "chapternum": 24,
    "charstyle": "古體詩",
    "title": "贈李白",
    "titledesc": "",
    "collection": "",
    "collectiondesc": "",
    "poemindex": 3,
    "author": "杜甫",
    "content": "二年客東都，所歴厭機巧。\n野人對羶腥，蔬食常不飽。\n豈無青精飯，使我顔色好。\n苦乏大藥資，山林跡如掃。\n李侯金閨彦，脱身事幽討。\n亦有梁宋遊，方期拾瑶草。\n"
  },
  {
    "id": 59464,
    "uid": "poem-24-4",
    "chapter": "卷二十四",
    "chapternum": 24,
    "charstyle": "古體詩",
    "title": "遊龍門奉先寺",
    "titledesc": "",
    "collection": "",
    "collectiondesc": "",
    "poemindex": 4,
    "author": "杜甫",
    "content": "已從招提遊，更宿招提境。\n陰壑生虚籟，月林散清影。\n天闕象緯逼，雲卧衣裳冷。\n欲覺聞晨鐘，令人發深省。\n"
  },
  {
    "id": 59465,
    "uid": "poem-24-5",
    "chapter": "卷二十四",
    "chapternum": 24,
    "charstyle": "古體詩",
    "title": "望嶽",
    "titledesc": "",
    "collection": "",
    "collectiondesc": "",
    "poemindex": 5,
    "author": "杜甫",
    "content": "岱宗夫如何，齊魯青未了。\n造化鍾神秀，陰陽割昏曉。\n盪胷生曾雲，决眥入歸鳥。\n㑹當凌絶頂，一覽衆山小。\n"
  },
  {
    "id": 59466,
    "uid": "poem-24-6",
    "chapter": "卷二十四",
    "chapternum": 24,
    "charstyle": "古體詩",
    "title": "贈衛八處士",
    "titledesc": "",
    "collection": "",
    "collectiondesc": "",
    "poemindex": 6,
    "author": "杜甫",
    "content": "人生不相見，動如參與商。\n今夕復何夕，共此燈燭光。\n少壯能㡬時，鬢髮各已蒼。\n訪舊半為鬼，驚呼熱中腸。\n焉知二十載，重上君子堂。\n昔别君未婚，兒女忽成行。\n怡然敬父執，問我来何方。\n問答乃未已，兒女羅酒漿。\n夜雨剪春韭，新炊間黄粱。\n主稱㑹面難，一舉累十觴。\n十觴亦不醉，感子故意長。\n明日隔山岳，世事兩茫茫。\n"
  },
  {
    "id": 59467,
    "uid": "poem-24-7",
    "chapter": "卷二十四",
    "chapternum": 24,
    "charstyle": "古體詩",
    "title": "同諸公登慈恩寺塔",
    "titledesc": "",
    "collection": "",
    "collectiondesc": "",
    "poemindex": 7,
    "author": "杜甫",
    "content": "髙標跨蒼穹，烈風無時休。\n自非曠士懷，登兹翻百憂。\n方知象教力，足可追冥搜。\n仰穿龍虵窟，始出枝撐幽。\n七星在北戸，河漢聲西流。\n羲和鞭白日，少昊行清秋。\n秦山忽破碎，涇渭不可求。\n俯視但一氣，焉能辨皇州。\n迴首叫虞舜，蒼梧雲正愁。\n惜哉瑶池飲，日晏崑崙丘。\n黄鵠去不息，哀鳴何所投。\n君看隨陽雁，各有稻粱謀。\n"
  },
  {
    "id": 59468,
    "uid": "poem-24-8",
    "chapter": "卷二十四",
    "chapternum": 24,
    "charstyle": "古體詩",
    "title": "示從孫濟",
    "titledesc": "",
    "collection": "",
    "collectiondesc": "",
    "poemindex": 8,
    "author": "杜甫",
    "content": "平明跨驢出，未知適誰門。\n權門多噂𠴲，且復尋諸孫。\n諸孫貧無事，宅舍如荒村。\n堂前自生竹，堂後自生萱。\n萱草秋已死，竹枝霜不繁。\n淘米少汲水，汲多井水渾。\n刈葵莫放手，放手傷葵根。\n阿翁懶惰久，覺兒行步奔。\n所来為宗族，亦不為盤飱。\n小人利口實，薄俗難可論。\n勿受外嫌猜，同姓古所敦。\n"
  },
  {
    "id": 59469,
    "uid": "poem-24-9",
    "chapter": "卷二十四",
    "chapternum": 24,
    "charstyle": "古體詩",
    "title": "九日寄岑參",
    "titledesc": "",
    "collection": "",
    "collectiondesc": "",
    "poemindex": 9,
    "author": "杜甫",
    "content": "出門復入門，兩脚但如舊。\n所向泥活活，思君令人瘦。\n沈吟坐西軒，飲食錯昏晝。\n寸步曲江頭，難為一相就。\n吁嗟乎蒼生，稼穡不可救。\n安得誅雲師，疇能補天漏。\n大明韜日月，曠野號禽獸。\n君子強逶迤，小人困馳驟。\n維南有崇山，恐與川浸溜。\n是節東籬菊，紛披為誰秀。\n岑生多新詩，性亦嗜醇酎。\n采采黄金花，何由滿衣褏。\n"
  },
  {
    "id": 59470,
    "uid": "poem-24-10",
    "chapter": "卷二十四",
    "chapternum": 24,
    "charstyle": "古體詩",
    "title": "渼陂西南臺",
    "titledesc": "",
    "collection": "",
    "collectiondesc": "",
    "poemindex": 10,
    "author": "杜甫",
    "content": "髙臺面蒼陂，六月風日冷。\n蕪葭離披去，天水相與永。\n懷新目似擊，接要心已領。\n仿像識鮫人，空濛辨魚艇。\n錯磨終南翠，顛倒白閣影。\n崷崒増光輝，乗陵惜俄頃。\n勞生愧嚴鄭，外物慕張邴。\n世復輕驊騮，吾甘雜鼃黽。\n知歸俗可忽，取適事莫並。\n身退豈待官，老来苦便靜。\n况資菱芡足，庶結茅茨迥。\n從此具扁舟，彌年逐清景。\n"
  },
  {
    "id": 59471,
    "uid": "poem-24-11",
    "chapter": "卷二十四",
    "chapternum": 24,
    "charstyle": "古體詩",
    "title": "戲簡鄭廣文䖍兼呈蘇司業源明",
    "titledesc": "",
    "collection": "",
    "collectiondesc": "",
    "poemindex": 11,
    "author": "杜甫",
    "content": "廣文到官舎，繫馬堂階下。\n醉則騎馬歸，頗遭官長罵。\n才名四十年，坐客寒無氈。\n賴有蘇司業，時時與酒錢。\n"
  },
  {
    "id": 59472,
    "uid": "poem-24-12",
    "chapter": "卷二十四",
    "chapternum": 24,
    "charstyle": "古體詩",
    "title": "夏日李公見訪〈李時為太子家令〉",
    "titledesc": "",
    "collection": "",
    "collectiondesc": "",
    "poemindex": 12,
    "author": "杜甫",
    "content": "逺林暑氣薄，公子過我遊。\n貧居類村塢，僻近城南樓。\n㫄舎頗淳朴，所願亦易求。\n隔屋喚西家，借問有酒不。\n牆頭過濁醪，展席俯長流。\n清風左右至，客意已驚秋。\n巢多衆鳥鬬，葉宻鳴蟬稠。\n苦遭此物聒，孰謂吾廬幽。\n水花晩色靜，庶足充淹留。\n預恐樽中盡，更起為君謀。\n"
  },
  {
    "id": 59473,
    "uid": "poem-24-13",
    "chapter": "卷二十四",
    "chapternum": 24,
    "charstyle": "古體詩",
    "title": "奉同郭給事湯東靈湫作",
    "titledesc": "",
    "collection": "",
    "collectiondesc": "",
    "poemindex": 13,
    "author": "杜甫",
    "content": "東山氣鴻濛，宫殿居上頭。\n君来必十月，樹羽臨九州。\n陰火煮玉泉，噴薄漲巖幽。\n有時浴赤日，光抱空中樓。\n閬風入轍跡，曠原延㝠搜。\n沸天萬乗動，觀水百丈湫。\n幽靈斯可佳，王命官屬休。\n初聞龍用壯，擘石摧林丘。\n中夜窟宅改，移因風雨秋。\n倒懸瑶池影，屈注蒼江流。\n味如甘露漿，揮弄滑且柔。\n翠旗淡偃蹇，雲車紛少留。\n簫鼓蕩四溟，異香泱漭浮。\n鮫人獻微綃，曾祝沈豪牛。\n百祥奔盛明，古先莫能儔。\n坡陁金蝦蟆，出見盖有由。\n至尊顧之笑，王母不𡧓收。\n復歸虚無底，化作長黄虬。\n飄飄青瑣郎，文彩珊瑚鈎。\n浩歌淥水曲，清絶聴者愁〈箋注援酉陽雜俎所載月光屬林尋化金背蝦蟆事以為月者陰精后妃之象托喻貴妃之暱祿山〉。\n"
  },
  {
    "id": 59474,
    "uid": "poem-24-14",
    "chapter": "卷二十四",
    "chapternum": 24,
    "charstyle": "古體詩",
    "title": "自京赴奉先縣詠懷五百字",
    "titledesc": "",
    "collection": "",
    "collectiondesc": "",
    "poemindex": 14,
    "author": "杜甫",
    "content": "杜陵有布衣，老大意轉拙。\n許身一何愚，竊比稷與契。\n居然成濩落，白首甘契闊。\n蓋棺事則已，此志常覬豁。\n窮年憂黎元，歎息腸内熱。\n取笑同學翁，浩歌彌激烈。\n非無江海志，蕭灑送日月。\n生逢堯舜君，不忍便永訣。\n當今廊廟具，構厦豈云缺。\n葵藿傾太陽，物性固莫奪。\n顧惟螻螘輩，但自求其穴。\n胡為慕大鯨，輒擬偃溟渤。\n以兹悟生理，獨恥事干謁。\n兀兀遂至今，忍為塵埃沒。\n終愧巢與由，未能易其節。\n沈飲聊自適，放歌頗愁絶。\n嵗暮百草零，疾風髙岡裂。\n天衢陰崢嶸，客子中夜發。\n霜嚴衣帶斷，指直不得結。\n凌晨過驪山，御榻在嵽嵲。\n蚩尤塞寒空，蹴踏崖谷滑。\n瑶池氣鬱律，羽林相摩戛。\n君臣留懽娱，樂動殷樛嶱。\n賜浴皆長纓，與宴非短褐。\n彤廷所分帛，本自寒女出。\n鞭撻其夫家，聚斂貢城闕。\n聖人筐篚恩，實欲邦國活。\n臣如忽至理，君豈棄此物。\n多士盈朝廷，仁者宜戰慄。\n况聞内金盤，盡在衛霍室。\n中堂舞神仙，煙霧散玉質。\n煖客貂䑕裘，悲管逐清瑟。\n勸客駞蹄羮，霜橙壓香橘。\n朱門酒肉臭，路有凍死骨。\n榮枯咫尺異，惆悵難再述。\n北轅就涇渭，官渡又改轍。\n羣氷從西下，極目髙崪兀。\n疑是崆峒来，恐觸天柱折。\n河梁幸未坼，枝橕聲窸窣。\n行旅相攀援，川廣不可越。\n老妻寄異縣，十口隔風雪。\n誰能久不顧，庶往共饑渴。\n入門聞號咷，幼子饑巳卒。\n吾寧捨一哀，里巷亦嗚咽。\n所愧為人父，無食致夭折。\n豈知秋禾登，貧窶有倉卒。\n生常免租税，名不隸征伐。\n撫跡猶酸辛，平人固騷屑。\n黙思失業徒，因念逺戍卒。\n憂端齊終南，澒洞不可掇。\n"
  },
  {
    "id": 59475,
    "uid": "poem-24-15",
    "chapter": "卷二十四",
    "chapternum": 24,
    "charstyle": "古體詩",
    "title": "白水縣崔少府十九翁髙齋三十韻",
    "titledesc": "",
    "collection": "",
    "collectiondesc": "",
    "poemindex": 15,
    "author": "杜甫",
    "content": "客從南縣來，浩蕩無與適。\n旅食白日長，况當朱炎赫。\n髙齋坐林杪，信宿游衍閴。\n清晨陪躋攀，傲睨俯峭壁。\n崇岡相枕帶，曠野懷咫尺。\n始知賢主人，贈此遣愁寂。\n危堦根青冥，曾氷生淅瀝。\n上有無心雲，下有欲落石。\n泉聲聞復急，動靜隨所擊。\n鳥呼藏其身，有似懼彈射。\n吏隠適情性，兹焉其窟宅。\n白水見舅氏，諸翁乃仙伯。\n杖藜長松隂，作尉窮谷僻。\n為我炊雕胡，逍遥展良覿。\n坐久風頗愁，晚来山更碧。\n相對十丈蛟，歘翻盤渦坼。\n何得空裏雷，殷殷尋地脉。\n煙氛藹𡺚崒，魍魎森慘戚。\n崑崙崆峒顛，迴首如不隔。\n前軒頽反照，巉絶華岳赤。\n兵氣漲林巒，川光雜鋒鏑。\n知是相公軍，鐵馬雲霧積。\n玉觴淡無味，羌羯豈強敵。\n長歌激屋梁，淚下流衽席。\n人生半哀樂，天池有順逆。\n慨彼萬國夫，休明備征狄。\n猛將紛填委，廟謀蓄長策。\n東郊何時開，帶甲且未釋。\n欲告清宴罷，難拒幽明迫。\n三歎酒食旁，何由似平昔。\n"
  },
  {
    "id": 59476,
    "uid": "poem-24-16",
    "chapter": "卷二十四",
    "chapternum": 24,
    "charstyle": "古體詩",
    "title": "大雲寺賛公房",
    "titledesc": "",
    "collection": "",
    "collectiondesc": "",
    "poemindex": 16,
    "author": "杜甫",
    "content": "心在水精域，衣霑春雨時。\n洞門盡徐步，深院果幽期。\n到扉開復閉，撞鐘齋及兹。\n醍醐長發性，飲食過扶衰。\n把臂有多日，開懷無愧辭。\n黄鸝度結搆，紫鴿下罘罳。\n愚意㑹所適，花邊行自遲。\n湯休起我病，微笑索題詩。\n"
  },
  {
    "id": 59477,
    "uid": "poem-24-17",
    "chapter": "卷二十四",
    "chapternum": 24,
    "charstyle": "古體詩",
    "title": "大雲寺賛公房",
    "titledesc": "",
    "collection": "",
    "collectiondesc": "",
    "poemindex": 17,
    "author": "杜甫",
    "content": "細軟青絲履，光明白㲲巾。\n深藏供老宿，取用及吾身。\n自顧轉無趣，交情何尚新。\n道林才不世，惠逺徳過人。\n雨瀉暮簷竹，風吹青井芹。\n天陰對圗畫，最覺潤龍鱗。\n"
  },
  {
    "id": 59478,
    "uid": "poem-24-18",
    "chapter": "卷二十四",
    "chapternum": 24,
    "charstyle": "古體詩",
    "title": "大雲寺賛公房",
    "titledesc": "",
    "collection": "",
    "collectiondesc": "",
    "poemindex": 18,
    "author": "杜甫",
    "content": "燈影照無睡，心清聞妙香。\n夜深殿突兀，風動金鋃鐺。\n天黑閉春院，地清棲暗芳。\n玉繩迴斷絶，鐵鳳森翺翔。\n梵放時出寺，鐘殘仍殷牀。\n明朝在沃野，苦見塵沙黄。\n"
  },
  {
    "id": 59479,
    "uid": "poem-24-19",
    "chapter": "卷二十四",
    "chapternum": 24,
    "charstyle": "古體詩",
    "title": "大雲寺賛公房",
    "titledesc": "",
    "collection": "",
    "collectiondesc": "",
    "poemindex": 19,
    "author": "杜甫",
    "content": "童兒汲井華，慣㨗瓶上手。\n霑灑不濡地，掃除似無箒。\n明霞爛複閣，霽霧搴髙牖。\n側塞被徑花，飄颻委墀柳。\n艱難世事迫，隠遁佳期後。\n晤語契深心，那能總鉗口。\n奉辭還杖策，暫别終回首。\n泱泱泥汚人，听听國多狗。\n既未免羈絆，時来憇奔走。\n近公如白雪，執熱煩何有。\n"
  },
  {
    "id": 59480,
    "uid": "poem-24-20",
    "chapter": "卷二十四",
    "chapternum": 24,
    "charstyle": "古體詩",
    "title": "晦日尋崔戢李封",
    "titledesc": "",
    "collection": "",
    "collectiondesc": "",
    "poemindex": 20,
    "author": "杜甫",
    "content": "朝光入甕牖，尸寝驚弊裘。\n起行視天宇，春氣漸和柔。\n興来不暇嬾，今晨梳我頭。\n出門無所待，徒步覺自由。\n杖藜復恣意，免值公與侯。\n晚定崔李交，㑹心真罕儔。\n每過得酒傾，二宅可淹留。\n喜結仁里懽，况因令節求。\n李生園欲荒，舊竹頗修修。\n引客看掃除，隨時成獻酬。\n崔侯初筵色，已畏空尊愁。\n未知天下士，至性有此不。\n草芽既青出，蜂聲亦煖遊。\n思見農器陳，何當甲兵休。\n上古葛天民，不貽黄屋憂。\n至今阮籍等，熟醉為身謀。\n威鳳髙其翔，長鯨吞九州。\n地軸為之翻，百川皆亂流。\n當歌欲一放，淚下恐莫收。\n濁醪有妙理，庶用慰沈浮。\n"
  },
  {
    "id": 59481,
    "uid": "poem-24-21",
    "chapter": "卷二十四",
    "chapternum": 24,
    "charstyle": "古體詩",
    "title": "雨過蘇端〈端置酒〉",
    "titledesc": "",
    "collection": "",
    "collectiondesc": "",
    "poemindex": 21,
    "author": "杜甫",
    "content": "雞鳴風雨交，久旱雲亦好。\n杖藜入春泥，無食起我早。\n諸家憶所歴，一飯跡便掃。\n蘇侯得數過，懽喜每傾倒。\n也復可憐人，呼兒具梨棗。\n濁醪必在眼，盡醉攄懐抱。\n紅稠屋角花，碧委牆隅草。\n親賓縱談謔，喧鬧慰衰老。\n况䝉霈澤垂，糧粒或自保。\n妻孥隔軍壘，撥棄不擬道。\n"
  },
  {
    "id": 59482,
    "uid": "poem-24-22",
    "chapter": "卷二十四",
    "chapternum": 24,
    "charstyle": "古體詩",
    "title": "喜晴",
    "titledesc": "",
    "collection": "",
    "collectiondesc": "",
    "poemindex": 22,
    "author": "杜甫",
    "content": "皇天久不雨，既雨晴亦佳。\n出郭眺西郊，肅肅春増華。\n青熒陵陂麥，窈窕桃李花。\n春夏各有實，我饑豈無涯。\n干戈雖橫放，慘澹鬬龍𧉮。\n甘澤不猶愈，且耕今未賒。\n丈夫則帶甲，婦女終在家。\n力難及黍稷，得種菜與麻。\n千載商山芝，往者東門𤓰。\n其人骨已朽，此道誰疵瑕。\n英賢遇轗軻，逺引蟠泥沙。\n顧慙昧所適，廻首白日斜。\n漢陰有鹿門，滄海有靈查。\n焉能學衆口，咄咄空咨嗟。\n"
  },
  {
    "id": 59483,
    "uid": "poem-24-23",
    "chapter": "卷二十四",
    "chapternum": 24,
    "charstyle": "古體詩",
    "title": "送率府程錄事還鄉〈程攜酒饌相就取别〉",
    "titledesc": "",
    "collection": "",
    "collectiondesc": "",
    "poemindex": 23,
    "author": "杜甫",
    "content": "鄙夫行衰謝，抱病昏妄集。\n常時往還人，記一不識十。\n程侯晩相遇，與語才傑立。\n薫然耳目開，頗覺聰明入。\n千載得鮑叔，末契有所及。\n意鍾老柏青，義動脩𧉮蟄。\n若人可數見，慰我垂白泣。\n告别無淹晷，百憂復相襲。\n内愧突不黔，庶羞以賙給。\n素絲挈長魚，碧酒随玉粒。\n途窮見交態，世梗悲路澁。\n東風吹春氷，泱莽后土濕。\n念君惜羽翮，既飽更思戢。\n莫作翻雲鶻，聞呼向禽急。\n"
  },
  {
    "id": 59484,
    "uid": "poem-24-24",
    "chapter": "卷二十四",
    "chapternum": 24,
    "charstyle": "古體詩",
    "title": "述懷一首〈此已下自賊中竄歸鳳翔作〉",
    "titledesc": "",
    "collection": "",
    "collectiondesc": "",
    "poemindex": 24,
    "author": "杜甫",
    "content": "去年潼闗破，妻子隔絶久。\n今夏草木長，脱身得西走。\n麻鞋見天子，衣袖露兩肘。\n朝廷慜生還，親故傷老醜。\n涕淚授拾遺，流離主恩厚。\n柴門雖得去，未忍即開口。\n寄書問三川，不知家在否。\n比聞同罹禍，殺戮到雞狗。\n山中漏茅屋，誰復依戸牖。\n摧頽蒼松根，地冷骨未朽。\n幾人全性命，盡室豈相偶。\n嶔岑猛虎場，鬱結迴我首。\n自寄一封書，今已十月後。\n反畏消息来，寸心亦何有。\n漢運初中興，生平老躭酒。\n沈思歡㑹處，恐作窮獨叟。\n"
  },
  {
    "id": 59485,
    "uid": "poem-24-25",
    "chapter": "卷二十四",
    "chapternum": 24,
    "charstyle": "古體詩",
    "title": "送樊二十三侍御赴漢中判官",
    "titledesc": "",
    "collection": "",
    "collectiondesc": "",
    "poemindex": 25,
    "author": "杜甫",
    "content": "威弧不能弦，自爾無寧嵗。\n川谷血橫流，豺狼沸相噬。\n天子從北来，長驅振凋敝。\n頓兵岐梁下，却跨沙漠裔。\n二京陷未收，四極我得制。\n蕭索漢水清，緬通淮湖税。\n使者紛星散，王綱尚旒綴。\n南伯從事賢，君行立談際。\n坐知七曜厯，手畫三軍勢。\n氷雪淨聰明，雷霆走精鋭。\n幕府輟諫官，朝廷無此例。\n至尊方旰食，仗爾布嘉惠。\n補闕暮徵入，柱史晨征憇。\n正當艱難時，實藉長久計。\n迴風吹獨樹，白日照執袂。\n慟哭蒼煙根，山門萬重閉。\n居人莽牢落，遊子方迢逓。\n徘徊悲生離，局促老一世。\n陶唐歌遺民，後漢更列帝。\n恨無匡復姿，聊欲從此逝。\n"
  },
  {
    "id": 59486,
    "uid": "poem-24-26",
    "chapter": "卷二十四",
    "chapternum": 24,
    "charstyle": "古體詩",
    "title": "送從弟亞赴安西判官",
    "titledesc": "",
    "collection": "",
    "collectiondesc": "",
    "poemindex": 26,
    "author": "杜甫",
    "content": "南風作秋聲，殺氣薄炎熾。\n盛夏鷹隼擊，時危異人至。\n令弟草中来，蒼然請論事。\n詔書引上殿，奮舌動天意。\n兵法五十家，爾腹為箧笥。\n應對如轉丸，疏通畧文字。\n經綸皆新語，足以正神器。\n宗廟尚為灰，君臣俱下淚。\n崆峒地無軸，青海天軒輊。\n西極最瘡痍，連山暗烽燧。\n帝曰大布衣，藉卿佐元帥。\n坐看清流沙，所以子奉使。\n歸當再前席，適逺非歴試。\n須存武威郡，為畫長久利。\n孤峯石戴驛，快馬金纒轡。\n黄羊飫不羶，蘆酒多還醉。\n踴躍常人情，慘澹苦士志。\n安邊敵何有，反正計始遂。\n吾聞駕鼓車，不合用騏驥。\n龍吟迴其頭，夾輔待所致。\n"
  },
  {
    "id": 59487,
    "uid": "poem-24-27",
    "chapter": "卷二十四",
    "chapternum": 24,
    "charstyle": "古體詩",
    "title": "送韋十六評事充同谷郡防禦判官",
    "titledesc": "",
    "collection": "",
    "collectiondesc": "",
    "poemindex": 27,
    "author": "杜甫",
    "content": "昔沒賊中時，潛與子同遊。\n今歸行在所，王事有去留。\n偪側兵馬閒，主憂急良籌。\n子雖軀幹小，老氣横九州。\n挺身艱難際，張目視冦讎。\n朝廷壯其節，奉詔令參謀。\n鑾輿駐鳳翔，同谷為咽喉。\n西抱弱水道，南鎮枹罕陬。\n此邦承平日，剽刼吏所羞。\n况乃冦未滅，控帶莽悠悠。\n府中韋使君，道足示懷柔。\n令姪才俊茂，二美又何求。\n受詞太白脚，走馬仇池頭。\n古色沙土裂，積陰雪雲稠。\n羌父豪猪鞾，羌兒青兕裘。\n吹角向月窟，蒼山旌斾愁。\n鳥驚出死樹，龍怒拔老湫。\n古来無人境，今代橫戈矛。\n傷哉文儒士，憤激馳林丘。\n中原正格鬬，後㑹無緣由。\n百年賦命定，豈料沈與浮。\n且復戀良友，握手步道周。\n論兵逺壑淨，亦可縱冥搜。\n題詩得秀句，札翰時相投。\n"
  },
  {
    "id": 59488,
    "uid": "poem-24-28",
    "chapter": "卷二十四",
    "chapternum": 24,
    "charstyle": "古體詩",
    "title": "塞蘆子",
    "titledesc": "",
    "collection": "",
    "collectiondesc": "",
    "poemindex": 28,
    "author": "杜甫",
    "content": "五城何迢迢，迢迢隔河水。\n邊兵盡東征，城内空荆杞。\n思明割懐衛，秀巖西未巳。\n迴畧大荒来，崤函盖虚爾。\n延州秦北戸，關防猶可倚。\n焉得一萬人，疾驅塞蘆子。\n岐有薛大夫，㫄制山賦起。\n近聞昆戎徒，為退三百里。\n蘆闗扼兩冦，深意實在此。\n誰能叫帝閽，冦行速如鬼。\n"
  },
  {
    "id": 59489,
    "uid": "poem-24-29",
    "chapter": "卷二十四",
    "chapternum": 24,
    "charstyle": "古體詩",
    "title": "彭衙行",
    "titledesc": "",
    "collection": "",
    "collectiondesc": "",
    "poemindex": 29,
    "author": "杜甫",
    "content": "憶昔避賊初，北走經險艱。\n夜深彭衙道，月照白水山。\n盡室久徒步，逢人多厚顔。\n參差谷鳥吟，不見遊子還。\n癡女饑咬我，啼畏虎狼聞。\n懐中掩其口，反側聲愈嗔。\n小兒強解事，故索苦李餐。\n一旬半雷雨，泥濘相牽攀。\n既無禦雨備，徑滑衣又寒。\n有時經契濶，竟日數里間。\n野果充糇糧，卑枝成屋椽。\n早行石上水，暮宿天邊煙。\n少留周家窪，欲出蘆子關。\n故人有孫宰，髙義薄層雲。\n延客已曛黑，張燈啟重門。\n煖湯濯我足，剪紙招我魂。\n從此出妻孥，相視涕闌干。\n衆雛爛熳睡，喚起沾盤飱。\n誓將與夫子，永結為弟昆。\n遂空所坐堂，安居奉我懽。\n誰𡧓艱難際，豁達露心肝。\n别來嵗月周，羌羯仍搆患。\n何當有翅翎，飛去墮爾前。\n"
  },
  {
    "id": 59490,
    "uid": "poem-24-30",
    "chapter": "卷二十四",
    "chapternum": 24,
    "charstyle": "古體詩",
    "title": "北征〈歸至鳳翔墨制放往鄜州作〉",
    "titledesc": "",
    "collection": "",
    "collectiondesc": "",
    "poemindex": 30,
    "author": "杜甫",
    "content": "皇帝二載秋，閏八月初吉。\n杜子將北征，蒼茫問家室。\n維時遭艱虞，朝野少暇日。\n顧慙恩私被，詔許歸蓬蓽。\n拜辭詣闕下，怵惕久未出。\n雖乏諫諍姿，恐君有遺失。\n君誠中興主，經緯固宻勿。\n東胡反未已，臣甫憤所切。\n揮涕戀行在，道途猶恍惚。\n乾坤含瘡痍，憂虞何時畢。\n靡靡踰阡陌，人煙眇蕭瑟。\n所遇多被傷，呻吟更流血。\n迴首鳳翔縣，旌旗晩眀滅。\n前登寒山重，屢得飲馬窟。\n邠郊入地底，涇水中蕩潏。\n猛虎立我前，蒼崖吼時裂。\n菊垂今秋花，石戴古車轍。\n青雲動髙興，幽事亦可悦。\n山果多瑣細，羅生雜橡栗。\n或紅如丹砂，或黒如㸃漆。\n雨露之所濡，甘苦齊結實。\n緬思桃源内，益歎身世拙。\n坡陀望鄜畤，巖谷互出沒。\n我行已水濱，我僕猶木末。\n䲭鳥鳴黄桑，野䑕拱亂穴。\n夜深經戰場，寒月照白骨。\n潼闗百萬師，往者散何卒。\n遂令半秦民，殘害為異物。\n况我墮塞塵，及歸盡華髮。\n經年至茒屋，妻子衣百結。\n慟哭松聲迴，悲泉共幽咽。\n平生所嬌兒，顔色白勝雪。\n見耶背面啼，垢膩脚不襪。\n床前兩小女，補綻才過膝。\n海圗拆波濤，舊繡移曲折。\n天吴及紫鳳，顛倒在短褐。\n老夫情懐惡，嘔泄卧數日。\n那無囊中帛，救汝寒凛慄。\n粉黛亦解苞，衾裯稍羅列。\n瘦妻面復光，癡女頭自櫛。\n學母無不為，曉妝随手抹。\n移時施朱鉛，狼藉畫眉濶。\n生還對童稚，似欲忘飢渴。\n問事競挽鬚，誰能即嗔喝。\n翻思在賊愁，甘受雜亂聒。\n新歸且慰意，生理焉能說。\n至尊尚䝉塵，幾日休練卒。\n仰觀天色改，坐覺妖氣豁。\n陰風西北來，慘澹隨回鶻。\n其王願助順，其俗善馳突。\n送兵五千人，騎馬一萬匹。\n此輩少為貴，四方服勇决。\n所用皆鷹騰，破敵過箭疾。\n聖心頗虚佇，時議氣欲奪。\n伊洛指掌收，西京不足拔。\n官軍請深入，蓄銳何俱發。\n此舉開青徐，旋瞻畧恒碣。\n昊天積霜露，正氣有肅殺。\n禍轉亡胡嵗，勢成擒胡月。\n胡命其能久，皇綱未宜絶。\n憶昨狼狽初，事與古先别。\n姦臣竟葅醢，同惡隨蕩析。\n不聞夏殷衰，中自誅褒妲。\n周漢獲再興，宣光果明哲。\n桓桓陳將軍，仗鉞奮忠烈。\n微爾人盡非，於今國猶活。\n凄凉大同殿，寂寞白獸闥。\n都人望翠華，佳氣向金闕。\n園陵固有神，掃灑數不缺。\n煌煌太宗業，樹立甚宏達〈范梈曰孫莘老嘗謂老杜北征詩勝退之南山詩王平甫以為南山勝北征終不能相服時山谷尚少乃曰若論工巧則北征不及南山若書一代之事與國風雅頌相為表裏則北征不可無而南山雖不作未害也二公之論遂定〉。\n"
  },
  {
    "id": 59491,
    "uid": "poem-24-31",
    "chapter": "卷二十四",
    "chapternum": 24,
    "charstyle": "古體詩",
    "title": "玉華宫",
    "titledesc": "",
    "collection": "",
    "collectiondesc": "",
    "poemindex": 31,
    "author": "杜甫",
    "content": "溪迴松風長，蒼䑕竄古瓦。\n不知何王殿，遺搆絶壁下。\n陰房鬼火青，壞道哀湍瀉。\n萬籟真笙竽，秋色正瀟灑。\n美人為黄土，况乃粉黛假。\n當時侍金輿，故物獨石馬。\n憂來藉草坐，浩歌涙盈把。\n冉冉征途間，誰是長年者。\n"
  },
  {
    "id": 59492,
    "uid": "poem-24-32",
    "chapter": "卷二十四",
    "chapternum": 24,
    "charstyle": "古體詩",
    "title": "九成宫",
    "titledesc": "",
    "collection": "",
    "collectiondesc": "",
    "poemindex": 32,
    "author": "杜甫",
    "content": "蒼山入百里，崖斷如杵臼。\n層宫憑風迴，岌嶪土囊口。\n立神扶棟梁，鑿翠開戸牖。\n其陽産靈芝，其陰宿牛斗。\n紛披長松倒，揭𡿗怪石走。\n哀猿啼一聲，客淚迸林藪。\n荒哉隋家帝，製此今頽朽。\n向使國不亡，焉為巨唐有。\n雖無新増修，尚置官居守。\n巡非瑶水逺，跡是雕牆後。\n我行屬時危，仰望嗟歎久。\n天王守太白，駐馬更搔首。\n"
  },
  {
    "id": 59493,
    "uid": "poem-24-33",
    "chapter": "卷二十四",
    "chapternum": 24,
    "charstyle": "古體詩",
    "title": "羌村",
    "titledesc": "",
    "collection": "",
    "collectiondesc": "",
    "poemindex": 33,
    "author": "杜甫",
    "content": "崢嶸赤雲西，日脚下平地。\n柴門鳥雀噪，歸客千里至。\n妻孥怪我在，驚定還拭淚。\n世亂遭飄蕩，生還偶然遂。\n鄰人滿牆頭，感歎亦歔欷。\n夜闌更秉燭，相對如夢寐。\n"
  },
  {
    "id": 59494,
    "uid": "poem-24-34",
    "chapter": "卷二十四",
    "chapternum": 24,
    "charstyle": "古體詩",
    "title": "羌村",
    "titledesc": "",
    "collection": "",
    "collectiondesc": "",
    "poemindex": 34,
    "author": "杜甫",
    "content": "晩嵗迫偷生，還家少歡趣。\n嬌兒不離膝，畏我復却去。\n憶昔好追凉，故遶池邊樹。\n蕭蕭北風勁，撫事煎百慮。\n賴知禾黍收，已覺糟牀注。\n如今足斟酌，且用慰遲暮。\n"
  },
  {
    "id": 59495,
    "uid": "poem-24-35",
    "chapter": "卷二十四",
    "chapternum": 24,
    "charstyle": "古體詩",
    "title": "羌村",
    "titledesc": "",
    "collection": "",
    "collectiondesc": "",
    "poemindex": 35,
    "author": "杜甫",
    "content": "羣雞正亂叫，客至雞鬭爭。\n驅雞上樹木，始聞扣柴荆。\n父老四五人，問我久逺行。\n手中各有攜，傾榼濁復清。\n苦辭酒味薄，黍地無人耕。\n兵革既未息，兒童盡東征。\n請為父老歌，艱難愧深情。\n歌罷仰天歎，四座淚縦横。\n"
  },
  {
    "id": 59496,
    "uid": "poem-24-36",
    "chapter": "卷二十四",
    "chapternum": 24,
    "charstyle": "古體詩",
    "title": "留花門",
    "titledesc": "",
    "collection": "",
    "collectiondesc": "",
    "poemindex": 36,
    "author": "杜甫",
    "content": "北門天驕子，飽肉氣勇決。\n髙秋馬肥健，挟矢射漢月。\n自古以為患，詩人厭薄伐。\n脩徳使其來，羈縻固不絶。\n胡為傾國至，出入暗金闕。\n中原有驅除，隐忍用此物。\n公主歌黄鵠，君王指白日。\n連雲屯左輔，百里見積雪。\n長㦸鳥休飛，哀笳曙幽咽。\n田家最恐懼，麥倒桑枝折。\n沙苑臨清渭，泉香草豐潔。\n渡河不用船，千騎常撇烈。\n胡塵踰太行，雜種抵京室。\n花門既須留，原野轉蕭瑟。\n"
  },
  {
    "id": 59497,
    "uid": "poem-24-37",
    "chapter": "卷二十四",
    "chapternum": 24,
    "charstyle": "古體詩",
    "title": "義鶻",
    "titledesc": "",
    "collection": "",
    "collectiondesc": "",
    "poemindex": 37,
    "author": "杜甫",
    "content": "陰崖有蒼鷹，養子黑柏顛。\n白虵登其巢，吞噬恣朝餐。\n雄飛逺求食，雌者鳴辛酸。\n力强不可制，黄口無半存。\n其父從西歸，翻身入長煙。\n斯須領健鶻，痛憤寄所宣。\n斗上捩孤影，噭哮来九天。\n修鱗脫逺枝，巨顙拆老拳。\n髙空得蹭蹬，短草辭蜿蜒。\n折尾能一掉，飽腸已皆穿。\n生雖滅衆雛，死亦垂千年。\n物情有報復，快意貴目前。\n兹實鷙鳥最，急難心炯然。\n功成失所往，用捨何其賢。\n近經潏水湄，此事樵夫傳。\n飄蕭覺素髪，凛欲衝儒冠。\n人生許與分，只在顧盼間。\n聊為義鶻行，用激壯士肝。\n"
  },
  {
    "id": 59498,
    "uid": "poem-24-38",
    "chapter": "卷二十四",
    "chapternum": 24,
    "charstyle": "古體詩",
    "title": "畫鶻行",
    "titledesc": "",
    "collection": "",
    "collectiondesc": "",
    "poemindex": 38,
    "author": "杜甫",
    "content": "髙堂見生鶻，颯爽動秋骨。\n初驚無拘攣，何得立突兀。\n乃知畫師妙，功刮造化窟。\n寫作神俊姿，充君眼中物。\n烏鵲滿樛枝，軒然恐其出。\n側腦看青霄，寧為衆禽沒。\n長翮如刀劒，人寰可超越。\n乾坤空崢嶸，粉墨且蕭瑟。\n緬思雲沙際，自有煙霧質。\n吾今意何傷，顧步獨紆鬱。\n"
  },
  {
    "id": 59499,
    "uid": "poem-24-39",
    "chapter": "卷二十四",
    "chapternum": 24,
    "charstyle": "古體詩",
    "title": "新安吏〈收京後作雖收兩京賊猶充斥〉",
    "titledesc": "",
    "collection": "",
    "collectiondesc": "",
    "poemindex": 39,
    "author": "杜甫",
    "content": "客行新安道，喧呼聞㸃兵。\n借問新安吏，縣小更無丁。\n府帖昨夜下，次選中男行。\n中男絶短小，何以守王城。\n肥男有母送，痩男獨伶俜。\n白水暮東流，青山猶哭聲。\n莫自使眼枯，收汝淚縱横。\n眼枯即見骨，天地終無情。\n我軍取相州，日夕望其平。\n豈意賊難料，歸軍星散營。\n就糧近故壘，練卒依舊京。\n掘壕不到水，牧馬役亦輕。\n况乃王師順，撫養甚分明。\n送行勿泣血，僕射如父兄〈箋曰汾陽初敗於潏水詣闕請貶降為左僕射已而加司徒進中書令此復稱僕射者本相州之潰舉其初貶之官亦春秋之書法也洗兵馬則目之曰郭相 諸詩皆乾元二年自華之東郡時道途所經次感事而作也〉。\n"
  },
  {
    "id": 59500,
    "uid": "poem-24-40",
    "chapter": "卷二十四",
    "chapternum": 24,
    "charstyle": "古體詩",
    "title": "潼闗吏",
    "titledesc": "",
    "collection": "",
    "collectiondesc": "",
    "poemindex": 40,
    "author": "杜甫",
    "content": "士卒何草草，築城潼闗道。\n大城鐵不如，小城萬丈餘。\n借問潼關吏，修關還備胡。\n要我下馬行，為我指山隅。\n連雲列戰格，飛鳥不能踰。\n敵来但自守，豈復憂西都。\n丈人視要處，窄狹容單車。\n艱難奮長㦸，萬古用一夫。\n哀哉桃林戰，百萬化為魚。\n請囑防關將，慎勿學哥舒〈箋曰初哥舒翰請堅守潼闗郭子儀李光弼亦謂潼闗大軍唯應固守不可輕出玄宗信國忠之言遣中使趣之項背相望翰不得已撫膺慟哭引兵出闗然則潼闗之失守豈翰之罪哉公詩曰慎勿學哥舒其意盖歸責於趣戰者也〉。\n"
  },
  {
    "id": 59501,
    "uid": "poem-24-41",
    "chapter": "卷二十四",
    "chapternum": 24,
    "charstyle": "古體詩",
    "title": "石壕吏",
    "titledesc": "",
    "collection": "",
    "collectiondesc": "",
    "poemindex": 41,
    "author": "杜甫",
    "content": "暮投石壕村，有吏夜捉人。\n老翁踰牆走，老婦出門看。\n吏呼一何怒，婦啼一何苦。\n聴婦前致詞，三男鄴城戍。\n一男附書至，二男新戰死。\n存者且偷生，死者長巳矣。\n室中更無人，唯有乳下孫。\n有孫母未去，出入無完裙。\n老嫗力雖衰，請從吏夜歸。\n急應河陽役，猶得備晨炊。\n夜久語聲絶，如聞泣幽咽。\n天明登前途，獨與老翁别。\n"
  },
  {
    "id": 59502,
    "uid": "poem-24-42",
    "chapter": "卷二十四",
    "chapternum": 24,
    "charstyle": "古體詩",
    "title": "新婚别",
    "titledesc": "",
    "collection": "",
    "collectiondesc": "",
    "poemindex": 42,
    "author": "杜甫",
    "content": "兔絲附蓬麻，引蔓故不長。\n嫁女與征夫，不如棄路㫄。\n結髮為妻子，席不煖君牀。\n暮婚晨告别，無乃太匆忙。\n君行雖不逺，守邊赴河陽。\n妾身未分明，何以拜姑嫜。\n父母養我時，日夜令我藏。\n生女有所歸，雞狗亦得將。\n君今往死地，沈痛迫中腸。\n誓欲隨君去，形勢反蒼黄。\n勿為新婚念，努力事戎行。\n婦人在軍中，兵氣恐不揚。\n自嗟貧家女，久致羅襦裳。\n羅襦不復施，對君洗紅妝。\n仰視百鳥飛，大小必雙翔。\n人事多錯迕，與君永相望。\n"
  },
  {
    "id": 59503,
    "uid": "poem-24-43",
    "chapter": "卷二十四",
    "chapternum": 24,
    "charstyle": "古體詩",
    "title": "垂老别",
    "titledesc": "",
    "collection": "",
    "collectiondesc": "",
    "poemindex": 43,
    "author": "杜甫",
    "content": "四郊未寧靜，垂老不得安。\n子孫陣亡盡，焉用身獨完。\n投杖出門去，同行為辛酸。\n幸有牙齒存，所悲骨髓乾。\n男兒旣介胄，長揖别上官。\n老妻卧路啼，嵗暮衣裳單。\n孰知是死别，且復傷其寒。\n此去必不歸，還聞勸加餐。\n土門壁甚堅，杏園度亦難。\n勢異鄴城下，縱死時猶寛。\n人生有離合，豈擇衰老端。\n憶昔少壯日，遲迴竟長歎。\n萬國盡征戍，烽火被岡巒。\n積屍草木腥，流血川原丹。\n何鄉為樂土，安敢尚盤桓。\n棄絶蓬室居，塌然摧肺肝。\n"
  },
  {
    "id": 59504,
    "uid": "poem-24-44",
    "chapter": "卷二十四",
    "chapternum": 24,
    "charstyle": "古體詩",
    "title": "無家别",
    "titledesc": "",
    "collection": "",
    "collectiondesc": "",
    "poemindex": 44,
    "author": "杜甫",
    "content": "寂寞天寶後，園廬但蒿藜。\n我里百餘家，世亂各東西。\n存者無消息，死者爲塵泥。\n賤子因陣敗，歸来尋舊蹊。\n久行見空巷，日瘦氣慘悽。\n但對狐與狸，竪毛怒我啼。\n四鄰何所有，一二老寡妻。\n宿鳥戀本枝，安辭且窮棲。\n方春獨荷鋤，日暮還灌畦。\n縣吏知我至，召令習鼓鞞。\n雖從本州役，内顧無所攜。\n近行止一身，逺去終轉迷。\n家鄉既盪盡，逺近理亦齊。\n永痛長病母，五年委溝谿。\n生我不得力，終身兩酸嘶。\n人生無家别，何以為蒸黎。\n"
  },
  {
    "id": 59505,
    "uid": "poem-24-45",
    "chapter": "卷二十四",
    "chapternum": 24,
    "charstyle": "古體詩",
    "title": "夏日歎",
    "titledesc": "",
    "collection": "",
    "collectiondesc": "",
    "poemindex": 45,
    "author": "杜甫",
    "content": "夏日出東北，陵天經中街。\n朱光徹厚地，鬱蒸何由開。\n上蒼久無雷，無乃號令乖。\n雨降不濡物，良田起黄埃。\n飛鳥苦熱死，池魚涸其泥。\n萬人尚流冗，舉目唯蒿萊。\n至今大河北，化為虎與豺。\n浩蕩想幽薊，王師安在哉。\n對食不能餐，我心殊未諧。\n眇然貞觀初，難與數子偕。\n"
  },
  {
    "id": 59506,
    "uid": "poem-24-46",
    "chapter": "卷二十四",
    "chapternum": 24,
    "charstyle": "古體詩",
    "title": "夏夜歎",
    "titledesc": "",
    "collection": "",
    "collectiondesc": "",
    "poemindex": 46,
    "author": "杜甫",
    "content": "永日不可暮，炎蒸毒我腸。\n安得萬里風，飄颻吹我裳。\n昊天出華月，茂林延疎光。\n仲夏苦夜短，開軒納微涼。\n虚明見纖毫，羽蟲亦飛揚。\n物情無巨細，自適固其常。\n念彼荷戈士，窮年守邊疆。\n何由一洗濯，執熱互相望。\n竟夕擊刁斗，喧聲連萬方。\n青紫雖被體，不如早還鄉。\n北城悲笳發，鸛鶴號且翔。\n况復煩促倦，激烈思時康。\n"
  },
  {
    "id": 59507,
    "uid": "poem-24-47",
    "chapter": "卷二十四",
    "chapternum": 24,
    "charstyle": "古體詩",
    "title": "立秋後題",
    "titledesc": "",
    "collection": "",
    "collectiondesc": "",
    "poemindex": 47,
    "author": "杜甫",
    "content": "日月不相饒，節序昨夜隔。\n元蟬無停號，秋燕已如客。\n平生獨往願，惆悵年半百。\n罷官亦由人，何事拘形役。\n"
  },
  {
    "id": 59508,
    "uid": "poem-24-48",
    "chapter": "卷二十四",
    "chapternum": 24,
    "charstyle": "古體詩",
    "title": "貽阮隠居",
    "titledesc": "",
    "collection": "",
    "collectiondesc": "",
    "poemindex": 48,
    "author": "杜甫",
    "content": "陳留風俗衰，人物世不數。\n塞上見阮生，迥繼先父祖。\n貧知靜者性，自益毛髪古。\n車馬入鄰家，蓬蒿翳環堵。\n清詩近道要，識子用心苦。\n尋我草逕微，褰裳踏寒雨。\n更議居逺村，避喧甘猛虎。\n足明箕潁客，榮貴如糞土。\n"
  }
]