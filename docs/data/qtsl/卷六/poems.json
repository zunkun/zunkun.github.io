[{"author":"沈佺期","charstyle":"古體詩","content":"何地早芳菲，宛在長門殿。\n夭桃色若綬，穠李光如練。\n啼鳥弄花踈，逰蜂飲香遍。\n歎息春風起，飄零君不見。\n","id":57715,"chapter":"卷六","chapternum":6,"title":"芳樹","titledesc":"","collection":"","collectiondesc":"","poemindex":1},{"author":"沈佺期","charstyle":"古體詩","content":"秦地平如掌，層城入雲漢。\n樓閣九衢春，車馬千門旦。\n綠槐開復合，紅塵聚還散。\n日晩鬭雞還，經過狹斜看。\n","id":57716,"chapter":"卷六","chapternum":6,"title":"長安道","titledesc":"","collection":"","collectiondesc":"","poemindex":2},{"author":"沈佺期","charstyle":"古體詩","content":"高臺臨廣陌，車馬紛相續。\n回首思舊鄉，雲山亂心曲。\n逺望河流緩，周看原野綠。\n向夕林鳥還，憂來飛景促。\n","id":57717,"chapter":"卷六","chapternum":6,"title":"臨高臺","titledesc":"","collection":"","collectiondesc":"","poemindex":3},{"author":"沈佺期","charstyle":"古體詩","content":"白水東悠悠，中有西行舟。\n舟行有返櫂，水去無還流。\n奈何生别者，戚戚懐逺遊。\n逺逰誰當惜，所悲㑹難收。\n自君閴芳躧，青陽四五遒。\n皓月掩蘭室，光風虚蕙樓。\n相思無明晦，長歎累春秋。\n離居久遲暮，高駕何淹留。\n","id":57718,"chapter":"卷六","chapternum":6,"title":"古别離","titledesc":"","collection":"","collectiondesc":"","poemindex":4},{"author":"沈佺期","charstyle":"古體詩","content":"嘉樹滿中園，氛氳羅秀色。\n不見仙山雲，倚琴空太息。\n沈思若在夢，緘怨似無憶。\n青春坐南移，白日忽西匿。\n蛾眉返青鏡，閨中不相識。\n","id":57719,"chapter":"卷六","chapternum":6,"title":"和杜麟臺元志春情","titledesc":"","collection":"","collectiondesc":"","poemindex":5},{"author":"沈佺期","charstyle":"古體詩","content":"結友三十載，同遊一萬里。\n情為契濶生，心由别離死。\n拜恩前後人，從宦差池起。\n今爾歸漢東，明珠報知己。\n","id":57720,"chapter":"卷六","chapternum":6,"title":"送喬隨州偘","titledesc":"","collection":"","collectiondesc":"","poemindex":6},{"author":"沈佺期","charstyle":"古體詩","content":"兹山界夷夏，天險横寥廓。\n太史漏登探，文命限開鑿。\n北流自南瀉，羣峯迴衆壑。\n馳波如電騰，激石似雷落。\n崖留盤古樹，澗蓄神農藥。\n乳竇何淋漓，苔蘚更彩錯。\n姢娟潭裏虹，渺渺灘邊鶴。\n歲杪應流火，天高雲霧薄。\n金風吹綠梢，玉露洗紅籜。\n泝舟始興廨，登踐桂陽郭。\n匍匐緣修坂，穹窿曳長䋏。\n礙林阻往來，過堰每前却。\n救艱不遑飯，畢昏無暇泊。\n濯谿寧足懼，磴道誰云惡。\n我行湍險多，山水皆不若。\n安能獨見聞，書此貽京洛。\n","id":57721,"chapter":"卷六","chapternum":6,"title":"自樂昌郡泝流至白石嶺下行入郴州","titledesc":"","collection":"","collectiondesc":"","poemindex":7},{"author":"沈佺期","charstyle":"古體詩","content":"龍門非禹鑿，詭怪乃天功。\n西南出巴峽，不與衆山同。\n長竇亘五里，宛轉復嵌空。\n伏湍喣潛石，瀑水生輪風。\n流水無晝夜，噴薄龍門中。\n潭河勢不測，藻葩垂彩虹。\n我行當季月，煙景共春融。\n江關勤亦甚，巘崿意難窮。\n誓將息機事，煉藥此山東。\n","id":57722,"chapter":"卷六","chapternum":6,"title":"過蜀龍門","titledesc":"","collection":"","collectiondesc":"","poemindex":8},{"author":"沈佺期","charstyle":"古體詩","content":"流子一十八命予偏不偶配逺天遂窮到遲日最後水行儋耳國陸行雕題藪魂魄游鬼門骸骨遺鯨口夜則忍饑卧朝則抱病走搔首向南荒拭淚看北斗何年赦書來重飲洛陽酒","id":57723,"chapter":"卷六","chapternum":6,"title":"初達驩州","titledesc":"","collection":"","collectiondesc":"","poemindex":9},{"author":"沈佺期","charstyle":"古體詩","content":"落葉流風向玉臺，夜寒秋思洞房閒。\n水晶簾外金波下，雲母窓前銀漢迴。\n玉階隂隂苔蘚色，君王履綦難再得。\n璇閨窈窕秋夜長，繡户徘徊明月光。\n燕姬綵帳芙蓉色，秦女金爐蘭麝香。\n北斗七星横夜半，清歌一曲斷君腸。\n","id":57724,"chapter":"卷六","chapternum":6,"title":"古歌","titledesc":"","collection":"","collectiondesc":"","poemindex":10},{"author":"沈佺期","charstyle":"古體詩","content":"君不見昔日宜春太液邊披香畫閣與天連燈火灼爍九微暎香氣氛氳百和然此夜星繁河正白人傳織女牽牛客宫中擾擾曝衣樓天上娥娥紅粉席曝衣何許曛半黃宫中綵女提玉箱珠履奔騰上蘭砌金閨宛轉出梅梁絳河裏碧煙上雙花伏免畫屏風四子盤龍擎斗帳舒羅散縠雲霧開綴玉垂珠星漢迴朝霞散彩羞衣架晩月分光劣鏡臺上有仙人長命綹中看玉女迎歡繡瑇瑁筵中別作春珊瑚窓裏翻成晝椒房金屋寵新流意氣驕奢不自由漢文宜惜露臺費晉武須焚前殿裘","id":57725,"chapter":"卷六","chapternum":6,"title":"七夕曝衣篇","titledesc":"","collection":"","collectiondesc":"","poemindex":11},{"author":"沈佺期","charstyle":"古體詩","content":"雲峯苔壁遶谿斜，江路香風夾岸花。\n樹密不言通鳥道，雞鳴始覺有人家。\n人家更在深巖口，澗水周流宅前後。\n遊魚瞥瞥雙釣童，伐木丁丁一樵叟。\n自言避喧非避秦，薜衣耕鑿帝堯人。\n相留且待雞黍熟，夕卧深山蘿月春。\n","id":57726,"chapter":"卷六","chapternum":6,"title":"入少密谿","titledesc":"","collection":"","collectiondesc":"","poemindex":12},{"author":"沈佺期","charstyle":"近體詩","content":"素滻接宸居，青門盛祓除。\n摘蘭喧鳯野，浮棗溢龍渠。\n苑蝶飛殊嬾，宫鶯囀不踈。\n星移天上入，歌舞向儲胥。\n","id":57727,"chapter":"卷六","chapternum":6,"title":"晦日滻水應制","titledesc":"","collection":"","collectiondesc":"","poemindex":13},{"author":"沈佺期","charstyle":"近體詩","content":"九重馳道出，三已禊堂開。\n畫鷁中流動，青龍上苑來。\n野花飄御座，河栁拂天杯。\n日晩迎祥處，笙鏞下帝臺。\n","id":57728,"chapter":"卷六","chapternum":6,"title":"三日梨園侍宴","titledesc":"","collection":"","collectiondesc":"","poemindex":14},{"author":"沈佺期","charstyle":"近體詩","content":"御氣幸金方，憑高薦羽觴。\n魏文頒菊蘂，漢武賜萸囊。\n秋變銅池色，晴添銀樹光。\n年年重九慶，日月奉天長。\n","id":57729,"chapter":"卷六","chapternum":6,"title":"九日臨渭亭侍宴應制〈得長字〉","titledesc":"","collection":"","collectiondesc":"","poemindex":15},{"author":"沈佺期","charstyle":"近體詩","content":"山中氣色和，宸賞第中過。\n輦路披仙掌，帷宫拂帝蘿。\n泉臨香澗落，峯入翠雲多。\n無異登懸圃，東南望白河。\n","id":57730,"chapter":"卷六","chapternum":6,"title":"仙萼亭初成侍宴應制","titledesc":"","collection":"","collectiondesc":"","poemindex":16},{"author":"沈佺期","charstyle":"近體詩","content":"金牓扶丹掖，銀河屬紫閽。\n那堪將鳯女，還以嫁烏孫。\n玉就歌中怨，珠辭掌上恩。\n西戎非我匹，明主至公存。\n","id":57731,"chapter":"卷六","chapternum":6,"title":"送金城公主適西蕃應制","titledesc":"","collection":"","collectiondesc":"","poemindex":17},{"author":"沈佺期","charstyle":"近體詩","content":"紫鳯真人府，斑龍太上家。\n天流芝葢下，山轉桂旗斜。\n聖藻垂寒露，仙杯落晩霞。\n唯應問王母，桃作幾時花。\n","id":57732,"chapter":"卷六","chapternum":6,"title":"幸白鹿觀應制","titledesc":"","collection":"","collectiondesc":"","poemindex":18},{"author":"沈佺期","charstyle":"近體詩","content":"巫山峯十二，合㳫隱昭回。\n俯眺琵琶峽，平看雲雨臺。\n古槎天外倚，瀑水日邊來。\n何忍猿啼夜，荆王枕席開。\n","id":57733,"chapter":"卷六","chapternum":6,"title":"巫山髙","titledesc":"","collection":"","collectiondesc":"","poemindex":19},{"author":"沈佺期","charstyle":"近體詩","content":"神女向高唐，巫山下夕陽。\n裵徊作行雨，婉孌逐荆王。\n電影江前落，雷聲峽外長。\n霽雲無處所，臺館曉蒼蒼。\n","id":57734,"chapter":"卷六","chapternum":6,"title":"巫山髙","titledesc":"","collection":"","collectiondesc":"","poemindex":20},{"author":"沈佺期","charstyle":"近體詩","content":"玉牕朝日暎，羅帳春風吹。\n拭淚攀楊栁，長條踠地垂。\n白花飛歴亂，黄鳥度參差。\n妾自肝腸斷，傍人那得知。\n","id":57735,"chapter":"卷六","chapternum":6,"title":"折楊栁","titledesc":"","collection":"","collectiondesc":"","poemindex":21},{"author":"沈佺期","charstyle":"近體詩","content":"鐵馬三軍去，金閨二月還。\n邊愁離上國，春夢失陽關。\n池水瑠璃淨，園花玳瑁斑。\n歲華空自擲，愁怨不勝顔。\n","id":57736,"chapter":"卷六","chapternum":6,"title":"雜詩","titledesc":"","collection":"","collectiondesc":"","poemindex":22},{"author":"沈佺期","charstyle":"近體詩","content":"落葉驚秋婦，高砧促暝機。\n蜘蛛尋月度，螢火傍人飛。\n清鏡紅埃入，孤燈綠焰微。\n怨啼能至曉，獨自嬾縫衣。\n","id":57737,"chapter":"卷六","chapternum":6,"title":"雜詩","titledesc":"","collection":"","collectiondesc":"","poemindex":23},{"author":"沈佺期","charstyle":"近體詩","content":"妾家臨渭北，春夢著遼西。\n何苦朝鮮郡，年年事鼓鼙。\n燕來紅壁語，鶯向綠窻啼。\n為許長相憶，䦨干玉筯齊。\n","id":57738,"chapter":"卷六","chapternum":6,"title":"雜詩","titledesc":"","collection":"","collectiondesc":"","poemindex":24},{"author":"沈佺期","charstyle":"近體詩","content":"聞道黄龍戍，頻年不解兵。\n可憐閨裏月，長在漢家營。\n少婦今春意，良人昨夜情。\n誰人將旗鼓，一為取龍城。\n","id":57739,"chapter":"卷六","chapternum":6,"title":"雜詩","titledesc":"","collection":"","collectiondesc":"","poemindex":25},{"author":"沈佺期","charstyle":"近體詩","content":"宫女憐芳樹，裁花競早榮。\n寒依刀尺盡，春向綺羅生。\n弱蔕盤絲發，香㽔結素成。\n纖枝幸不棄，長就玉階傾。\n","id":57740,"chapter":"卷六","chapternum":6,"title":"剪綵","titledesc":"","collection":"","collectiondesc":"","poemindex":26},{"author":"沈佺期","charstyle":"近體詩","content":"碧海開龍藏，青雲起鴈堂。\n潮聲迎法鼓，雨氣濕天香。\n樹接前山暗，谿承瀑水凉。\n無言謫居逺，清浄得空王。\n","id":57741,"chapter":"卷六","chapternum":6,"title":"樂城白鶴寺","titledesc":"","collection":"","collectiondesc":"","poemindex":27},{"author":"沈佺期","charstyle":"近體詩","content":"長歌遊寶地，徙倚對珠林。\n雁塔風霜古，龍池歲月深。\n紺園澄夕霽，碧殿下秋陰。\n歸路煙霞晩，山蟬處處吟。\n","id":57742,"chapter":"卷六","chapternum":6,"title":"遊少林寺","titledesc":"","collection":"","collectiondesc":"","poemindex":28},{"author":"沈佺期","charstyle":"近體詩","content":"洞壑仙人館，孤峯玉女臺。\n空濛朝氣合，窈窕夕陽開。\n流澗含輕雨，虚巖應薄雷。\n正逄鸞與鶴，歌舞出天來。\n","id":57743,"chapter":"卷六","chapternum":6,"title":"嶽館","titledesc":"","collection":"","collectiondesc":"","poemindex":29},{"author":"沈佺期","charstyle":"近體詩","content":"解䌫春風後，鳴榔曉漲前。\n陽烏出海樹，雲雁下江煙。\n積氣衝長島，浮光溢大川。\n不能懐魏闕，心賞獨泠然。\n","id":57744,"chapter":"卷六","chapternum":6,"title":"早發平昌島","titledesc":"","collection":"","collectiondesc":"","poemindex":30},{"author":"沈佺期","charstyle":"近體詩","content":"獨遊千里外，高卧七盤西。\n山月臨床近，天河入户低。\n芳春平仲綠，清夜子規啼。\n浮客空留聽，襃城聞曙雞。\n","id":57745,"chapter":"卷六","chapternum":6,"title":"夜宿七盤嶺","titledesc":"","collection":"","collectiondesc":"","poemindex":31},{"author":"沈佺期","charstyle":"近體詩","content":"小度巫山峽，荆南春欲分。\n使君灘上草，神女廟前雲。\n樹悉江中見，猿多天外聞。\n别來如夢裏，一想一氛氳。\n","id":57746,"chapter":"卷六","chapternum":6,"title":"十三四時嘗從巫峽過他日偶然有思","titledesc":"","collection":"","collectiondesc":"","poemindex":32},{"author":"沈佺期","charstyle":"近體詩","content":"自昔聞銅柱，行來向一年。\n不知林邑地，猶隔道明天。\n雨露何時及，京華若個邊。\n思君無限淚，堪作日南泉。\n","id":57747,"chapter":"卷六","chapternum":6,"title":"初達驩州","titledesc":"","collection":"","collectiondesc":"","poemindex":33},{"author":"沈佺期","charstyle":"近體詩","content":"嶺外無寒食，春來不見餳。\n洛中新甲子，何日是清明。\n花栁爭朝發，軒車滿路迎。\n帝鄉遥可念，腸斷報親情。\n","id":57748,"chapter":"卷六","chapternum":6,"title":"驩州風土不作寒食","titledesc":"","collection":"","collectiondesc":"","poemindex":34},{"author":"沈佺期","charstyle":"近體詩","content":"九日陪天仗，三秋幸禁林。\n霜威變綠樹，雲氣落青岑。\n水殿黄花合，山亭絳葉深。\n朱旗夾小徑，寶馬駐清潯。\n苑吏收寒果，饔人膳野禽。\n承歡不覺暝，遥響素秋砧。\n","id":57749,"chapter":"卷六","chapternum":6,"title":"白蓮花亭侍宴應制","titledesc":"","collection":"","collectiondesc":"","poemindex":35},{"author":"沈佺期","charstyle":"近體詩","content":"步輦尋丹嶂，行宫在翠㣲。\n川長看鳥滅，谷轉聽猿稀。\n天磴扶階迥，雲泉透户飛。\n閒花開石竹，幽葉吐薔薇。\n徑狹難留騎，亭寒欲進衣。\n白龜來獻壽，仙吹返彤闈。\n","id":57750,"chapter":"卷六","chapternum":6,"title":"仙萼池亭侍宴應制","titledesc":"","collection":"","collectiondesc":"","poemindex":36},{"author":"沈佺期","charstyle":"近體詩","content":"法駕乗春轉，神池象漢迴。\n雙星移舊石，孤月隱殘灰。\n戰鷁逢時去，恩魚望幸來。\n岸花緹騎遶，堤栁幔城開。\n思逸横汾唱，歡流宴鎬杯。\n㣲臣雕朽質，羞覩豫章材。\n","id":57751,"chapter":"卷六","chapternum":6,"title":"奉和晦日駕幸昆明池應制","titledesc":"","collection":"","collectiondesc":"","poemindex":37},{"author":"沈佺期","charstyle":"近體詩","content":"北闕垂旒暇，南宫聽禮迴。\n天臨翔鳯轉，恩向躍龍開。\n蘭氣承仙帳，榴花引御杯。\n水從金穴吐，雲是玉衣來。\n池影揺歌席，林香散舞臺。\n不知行漏晩，清蹕尚徘徊。\n","id":57752,"chapter":"卷六","chapternum":6,"title":"奉和聖製幸禮部尚書竇希玠宅","titledesc":"","collection":"","collectiondesc":"","poemindex":38},{"author":"沈佺期","charstyle":"近體詩","content":"並命登仙閣，分曹直禮闈。\n大官供宿膳，侍史䕶朝衣。\n卷慢天河入，開窗月露㣲。\n小池殘暑退，高樹早凉歸。\n冠劒無時釋，軒車待漏飛。\n明朝題漢柱，三署有光輝。\n","id":57753,"chapter":"卷六","chapternum":6,"title":"酬蘇員外味道夏晩寓直省中見贈","titledesc":"","collection":"","collectiondesc":"","poemindex":39},{"author":"沈佺期","charstyle":"近體詩","content":"閶闔連雲起，巖廊拂霧開。\n玉珂龍影度，珠履雁行來。\n長樂宵鐘盡，明光曉奏催。\n一經推舊德，五字擢英才。\n儼若神仙去，紛從霄漢迴。\n千春奉休歴，分禁喜趨陪。\n","id":57754,"chapter":"卷六","chapternum":6,"title":"和韋舍人早朝","titledesc":"","collection":"","collectiondesc":"","poemindex":40},{"author":"沈佺期","charstyle":"近體詩","content":"今夕重門啓，遊春得夜芳。\n月華連晝色，燈影雜星光。\n南陌青絲騎，東隣紅粉妝。\n管絃遥辨曲，羅綺暗聞香。\n人擁行歌路，車攢鬬舞場。\n經過猶未巳，鐘鼓出長楊。\n","id":57755,"chapter":"卷六","chapternum":6,"title":"夜遊","titledesc":"","collection":"","collectiondesc":"","poemindex":41},{"author":"沈佺期","charstyle":"近體詩","content":"昔傳瘴江路，今到鬼門關。\n土地無人老，流移幾客還。\n自從别京洛，頽鬢與衰顔。\n夕宿含沙裏，晨行岡路間。\n馬危千仞谷，舟險萬重灣。\n問我投何地，西南盡百蠻。\n","id":57756,"chapter":"卷六","chapternum":6,"title":"入鬼門關","titledesc":"","collection":"","collectiondesc":"","poemindex":42},{"author":"沈佺期","charstyle":"近體詩","content":"渙汗天中發，伶俜海外旋。\n長沙遇太守，問舊幾人全。\n國寶亡雙傑，天才䘮兩賢。\n大名齊弱歲，髙德並中年。\n風鑑王夷甫，文章謝惠連。\n相看尚玄鬢，相次入黄泉。\n流放蠻陬濶，鄉關帝里偏。\n親朋雲霧擁，生死歲時傳。\n崔昔揮宸翰，蘇嘗濟巨川。\n絳衣陪下列，黄閣謬差肩。\n及此俱冥昧，云誰叙播遷。\n隼輿懐舊轍，鱣館想虚筵。\n家愛方休杵，皇慈更撤縣。\n銘旌西蜀路，騎吹北邙田。\n隴樹應秋矣，江帆故杳然。\n罷琴明月夜，留劍白雲天。\n涕泗湘潭水，凄凉衡嶠煙。\n古來修短分，神理竟難筌。\n","id":57757,"chapter":"卷六","chapternum":6,"title":"哭蘇眉州崔司業二公〈并序〉","titledesc":"同時郎裴懐古者作牧潭府神龍三年秋八月佺期承恩北歸途中覯止訪及故舊知眉州蘇使君味道國子崔司業融馳旋間相次而逝蘇往任鳯閣侍郎佺期沗通事舍人崔重為鳯閣舍人佺期又遷給事並啣疇昔之眷俱荷提奬之恩前年負譴南荒二公先移官守迨此凶問情理何堪所歎遽竄有期行邁在逺哀不展舊禮不申卑流慟斯文冀通幽路","collection":"","collectiondesc":"","poemindex":43},{"author":"沈佺期","charstyle":"近體詩","content":"東郊暫轉迎春仗，上苑初飛行慶杯。\n風射蛟氷千片斷，氣衝魚鑰九關開。\n林中覓草纔生蕙，殿裏爭花併是梅。\n歌吹銜恩歸路晚，棲烏半下鳯城來。\n","id":57758,"chapter":"卷六","chapternum":6,"title":"奉和立春遊苑迎春","titledesc":"","collection":"","collectiondesc":"","poemindex":44},{"author":"沈佺期","charstyle":"近體詩","content":"拂旦鷄鳴仙衛陳，憑高龍首帝城春。\n千官黼帳杯前壽，百福香奩勝裏人。\n山鳥初來猶怯囀，林花未發巳偷新。\n天文正應韶光轉，設報懸知用此辰。\n","id":57759,"chapter":"卷六","chapternum":6,"title":"人日重宴大明宫賜綵縷人勝應制","titledesc":"","collection":"","collectiondesc":"","poemindex":45},{"author":"沈佺期","charstyle":"近體詩","content":"主家山第早春歸，御輦春遊繞翠微。\n買地鋪金曾作埒，尋河取石舊支機。\n雲間樹色千花滿，竹裏泉聲百道飛。\n自有神仙鳴鳯曲，併將歌舞報恩暉。\n","id":57760,"chapter":"卷六","chapternum":6,"title":"奉和春初幸太平公主南莊應制","titledesc":"","collection":"","collectiondesc":"","poemindex":46},{"author":"沈佺期","charstyle":"近體詩","content":"芳郊綠野散春晴，複道離宫煙霧生。\n楊栁千條花欲綻，葡萄百丈蔓初縈。\n林香酒氣元相入，鳥囀歌聲各自成。\n定是風光牽宿醉，來晨復得幸昆明。\n","id":57761,"chapter":"卷六","chapternum":6,"title":"奉和春日幸望春宫應制","titledesc":"","collection":"","collectiondesc":"","poemindex":47},{"author":"沈佺期","charstyle":"近體詩","content":"皇家貴主好神仙，别業初開雲漢邊。\n山出盡如鳴鳯嶺，池成不讓飲龍川。\n妝樓翠愰教春住，舞閣金鋪借日懸。\n敬從乗輿來此地，稱觴獻壽樂鈞天。\n","id":57762,"chapter":"卷六","chapternum":6,"title":"侍宴安樂公主新宅應制","titledesc":"","collection":"","collectiondesc":"","poemindex":48},{"author":"沈佺期","charstyle":"近體詩","content":"龍池躍龍龍巳飛，龍德先天天不違。\n池開天漢分黄道，龍向天門入紫微。\n邸第樓臺多氣色，君王鳬雁有光輝。\n為報寰中百川水，來朝此地莫東歸。\n","id":57763,"chapter":"卷六","chapternum":6,"title":"龍池篇","titledesc":"","collection":"","collectiondesc":"","poemindex":49},{"author":"沈佺期","charstyle":"近體詩","content":"碧水澄潭暎逺空，紫雲香駕御微風。\n漢家城闕疑天上，秦地山川似鏡中。\n向浦迴舟萍巳綠，分林蔽殿槿初紅。\n古來徒羡横汾賞，今日宸逰聖藻雄。\n","id":57764,"chapter":"卷六","chapternum":6,"title":"興慶池侍宴應制","titledesc":"","collection":"","collectiondesc":"","poemindex":50},{"author":"沈佺期","charstyle":"近體詩","content":"南山奕奕通丹禁，北闕峩峩連翠雲。\n嶺上樓臺千地起，城中鐘鼔四天聞。\n㫋檀曉閣金輿度，鸚鵡晴林采眊分。\n願以醍醐參聖酒，還將祇苑當秋汾。\n","id":57765,"chapter":"卷六","chapternum":6,"title":"從幸香山寺應制","titledesc":"","collection":"","collectiondesc":"","poemindex":51},{"author":"沈佺期","charstyle":"近體詩","content":"紅樓疑見白毫光，寺逼宸居福盛唐。\n支遁愛山情漫切，曇摩泛海路空長。\n經聲夜息聞天語，鑪氣晨飄接御香。\n誰謂此中難可到，自憐深院得迴翔。\n","id":57766,"chapter":"卷六","chapternum":6,"title":"紅樓院應制","titledesc":"","collection":"","collectiondesc":"","poemindex":52},{"author":"沈佺期","charstyle":"近體詩","content":"南方歸去再生天，内殿今年異昔年。\n見闢乾坤新定位，看題日月更高懸。\n行隨香輦登仙路，坐近鑪煙講法筵。\n自喜恩深陪侍從，兩朝長在聖人前。\n","id":57767,"chapter":"卷六","chapternum":6,"title":"再入道塲紀事應制","titledesc":"","collection":"","collectiondesc":"","poemindex":53},{"author":"沈佺期","charstyle":"近體詩","content":"金輿旦下綠雲衢，綵殿晴臨碧澗隅。\n谿水泠泠逐行漏，山煙片片引香爐。\n仙人六膳調神鼎，玉女三漿捧帝壺。\n自惜汾陽紆道駕，無如太室覧真圖。\n","id":57768,"chapter":"卷六","chapternum":6,"title":"嵩山石淙侍宴應制","titledesc":"","collection":"","collectiondesc":"","poemindex":54},{"author":"沈佺期","charstyle":"近體詩","content":"盧家少婦鬰金堂，海燕雙棲玳瑁梁。\n九月寒砧催木葉，十年征戍憶遼陽。\n白狼河北音書斷，丹鳯城南秋夜長。\n誰為含愁獨不見，更教明月照流黄。\n","id":57769,"chapter":"卷六","chapternum":6,"title":"古意呈補闕喬知之","titledesc":"","collection":"","collectiondesc":"","poemindex":55},{"author":"沈佺期","charstyle":"近體詩","content":"天長地濶嶺頭分，去國離家見白雲。\n洛浦風光何所似，崇山瘴癘不堪聞。\n南浮漲海人何處，北望衡陽雁幾羣。\n兩地江山萬餘里，何時重謁聖明君。\n","id":57770,"chapter":"卷六","chapternum":6,"title":"遥同杜員外審言過嶺","titledesc":"","collection":"","collectiondesc":"","poemindex":56},{"author":"沈佺期","charstyle":"近體詩","content":"濯龍門外主家親，鳴鳯樓中天上人。\n自有金杯迎甲夜，還將綺席代陽春。\n","id":57771,"chapter":"卷六","chapternum":6,"title":"夜宴安樂公主宅","titledesc":"","collection":"","collectiondesc":"","poemindex":57},{"author":"沈佺期","charstyle":"近體詩","content":"北闕彤雲掩曙霞，東風吹雪舞山家。\n瓊章定少千人和，銀樹長芳六出花。\n","id":57772,"chapter":"卷六","chapternum":6,"title":"苑中遇雪應制","titledesc":"","collection":"","collectiondesc":"","poemindex":58},{"author":"宋之問","charstyle":"古體詩","content":"授衣感窮節，策馬凌伊關。\n歸齊逸人趣，日覺秋琴閒。\n寒露衰北阜，夕陽破東山。\n浩歌步榛樾，棲鳥隨我還。\n","id":57773,"chapter":"卷六","chapternum":6,"title":"初到陸渾山莊","titledesc":"","collection":"","collectiondesc":"","poemindex":59},{"author":"宋之問","charstyle":"古體詩","content":"春泉鳴大壑，皓月吐層岑。\n岑壑景色佳，慰我逺遊心。\n暗芳足幽氣，驚棲多衆音。\n髙興南山曲，長謡横素琴。\n","id":57774,"chapter":"卷六","chapternum":6,"title":"夜飲東亭","titledesc":"","collection":"","collectiondesc":"","poemindex":60},{"author":"宋之問","charstyle":"古體詩","content":"目斷南浦雲，心醉東郊栁。\n怨别此何時，青芳來巳久。\n與君共時物，盡此盈樽酒。\n始願今不從，春風戀㩦手。\n","id":57775,"chapter":"卷六","chapternum":6,"title":"送趙六貞固","titledesc":"","collection":"","collectiondesc":"","poemindex":61},{"author":"宋之問","charstyle":"古體詩","content":"歲晚東巖下，周顧何悽惻。\n日落西山陰，衆草起寒色。\n中有喬松樹，使我長嘆息。\n百尺無寸枝，一生自孤直。\n","id":57776,"chapter":"卷六","chapternum":6,"title":"題張老松樹","titledesc":"","collection":"","collectiondesc":"","poemindex":62},{"author":"宋之問","charstyle":"古體詩","content":"鶺鴒有舊曲，調苦不成歌。\n自嘆兄弟少，常嗟離别多。\n爾尋北京路，予卧南山阿。\n泉晚更幽咽，雲秋尚嵳峩。\n藥欄聽蟬噪，書幌見禽過。\n愁至願甘寢，其如鄉夢何。\n","id":57777,"chapter":"卷六","chapternum":6,"title":"别之望後獨宿藍田山莊","titledesc":"","collection":"","collectiondesc":"","poemindex":63},{"author":"宋之問","charstyle":"古體詩","content":"越女顔如花，越王聞浣紗。\n國微不自寵，獻作吳王娃。\n山藪半潛匿，苧蘿更䝉遮。\n一行霸勾踐，再笑傾夫差。\n艷色奪人目，斆嚬亦相誇。\n一朝還舊都，靚妝尋若耶。\n鳥驚入松網，魚畏沉荷花。\n始覺冶容妄，方悟羣心邪。\n欽子秉幽意，世人共稱嗟。\n願言托君懐，倘類蓬生麻。\n家住雷門曲，高閣凌飛霞。\n淋漓翠羽帳，旖旎綵雲車。\n春風艷楚舞，秋月纒胡笳。\n自昔專嬌愛，襲玩唯矜奢。\n達本知空寂，棄彼猶泥沙。\n永割偏執性，自長薰修芽。\n㩦妾不障道，來止妾西家。\n","id":57778,"chapter":"卷六","chapternum":6,"title":"浣紗篇贈陸上人","titledesc":"","collection":"","collectiondesc":"","poemindex":64},{"author":"宋之問","charstyle":"古體詩","content":"雨從箕山來倐與飄風度晴明西峯日綠縟南谿樹此時客精廬幸䝉真僧顧深入清淨理妙斷往來趣意得兩契如言盡共忘喻觀花寂不動聞鳥懸可悟向夕聞天香掩留不能去","id":57779,"chapter":"卷六","chapternum":6,"title":"雨從箕山來","titledesc":"","collection":"","collectiondesc":"","poemindex":65},{"author":"宋之問","charstyle":"古體詩","content":"崖口衆山斷，嶔崟聳天壁。\n氣衝落日紅，影入春潭碧。\n錦繢織苔蘚，丹青畫松石。\n水禽泛容與，巖花飛的皪。\n微路從此深，我來恨于役。\n惆悵情未巳，羣峰暗將夕。\n","id":57780,"chapter":"卷六","chapternum":6,"title":"初至崖口","titledesc":"","collection":"","collectiondesc":"","poemindex":66},{"author":"宋之問","charstyle":"古體詩","content":"浮湘沿迅湍，逗浦凝逺盼。\n漸見江勢濶，行嗟水流漫。\n赤岸雜雲霞，綠竹緣谿澗。\n向背羣山轉，應接良景晏。\n㳫障連夜猿，平沙覆陽雁。\n紛吾望闕容，歸橈速已慣。\n中道方泝洄，遲念自兹撰。\n賴欣衡陽美，持以蠲憂患。\n","id":57781,"chapter":"卷六","chapternum":6,"title":"自湘源至潭州衡山縣","titledesc":"","collection":"","collectiondesc":"","poemindex":67},{"author":"宋之問","charstyle":"古體詩","content":"抱琴登絶壑，伐木泝清川。\n路極意謂盡，勢迴趣轉綿。\n人逺草木秀，山深雲景鮮。\n余負海嶠情，自昔微尚然。\n彌曠十餘載，今來宛仍前。\n未窺仙源極，獨進野人船。\n時攀乳竇憇，屢薄天牕眠。\n夜絃響松月，朝楫弄苔泉。\n因㝠象外理，永謝區中緣。\n碧潭可遺老，丹砂堪學仙。\n莫使馳光暮，空令歸鶴憐。\n","id":57782,"chapter":"卷六","chapternum":6,"title":"入崖口五渡寄李適","titledesc":"","collection":"","collectiondesc":"","poemindex":68},{"author":"宋之問","charstyle":"古體詩","content":"肅事祠春溟，宵齋洗䝉慮。\n雞鳴見日出，鷺下驚濤騖。\n地濶八荒近，天迥百川澍。\n筵端接空曲，目外惟雰霧。\n暖氣物象來，周遊晦明互。\n致牲非元享，禋滌期靈煦。\n的的波際禽，沄沄島間樹。\n安期今何在，方丈蔑尋路。\n仙事與世隔，冥搜徒巳屢。\n四明背羣山，遺老莫辨處。\n撫中良自慨，弱齡添恩遇。\n三入文史林，兩拜神仙署。\n雖歎出闗逺，始知臨海趣。\n賞來空自多，理勝孰能喻。\n留楫竟何待，徙倚忽云暮。\n","id":57783,"chapter":"卷六","chapternum":6,"title":"景龍三年春祠海","titledesc":"","collection":"","collectiondesc":"","poemindex":69},{"author":"宋之問","charstyle":"古體詩","content":"多病卧兹嶺，寥寥倦幽獨。\n頼有嵩丘山，髙枕長在目。\n兹山棲靈異，朝夕翳雲族。\n是日濛雨晴，返景入巖谷。\n羃羃澗畔草，青青山下木。\n此意方無窮，環顧悵林麓。\n伊洛何悠漫，川原信重複。\n夏餘鳥獸蕃，秋末禾黍熟。\n秉願守樊圃，歸閒欣藝牧。\n惜無載酒人，徒把凉泉掬。\n","id":57784,"chapter":"卷六","chapternum":6,"title":"溫泉莊卧病寄楊七炯","titledesc":"","collection":"","collectiondesc":"","poemindex":70},{"author":"宋之問","charstyle":"古體詩","content":"家臨清谿水，谿水繞盤石。\n綠蘿四靣垂，裊裊百餘尺。\n風泉度絲管，苔蘚鋪茵席。\n傳聞潁陽人，霞外潄靈液。\n忽枉巖中翰，吟望朝復夕。\n何當遂逺遊，物色候逋客。\n","id":57785,"chapter":"卷六","chapternum":6,"title":"敬答田徵君","titledesc":"","collection":"","collectiondesc":"","poemindex":71},{"author":"宋之問","charstyle":"古體詩","content":"雲門若邪裏，泛鷁路纔通。\n夤緣綠篠㟁，遂得青蓮宫。\n天香衆壑滿，夜梵前山空。\n漾漾潭際月，飀飀杉上風。\n兹焉多嘉遯，數子今莫同。\n鳯歸慨處士，鹿化聞仙公。\n樵路鄭州北，舉井阿巖東。\n永夜豈云寐，曙華忽葱蘢。\n谷鳥囀尚澀，源桃驚未紅。\n再來期春暮，當造林端窮。\n庶幾蹤謝客，開山投剡中。\n","id":57786,"chapter":"卷六","chapternum":6,"title":"宿雲門寺","titledesc":"","collection":"","collectiondesc":"","poemindex":72},{"author":"宋之問","charstyle":"古體詩","content":"晨登歇馬嶺，遥望伏牛山。\n孤出羣峰首，熊羆元氣間。\n太和亦崔嵬，石扇横閃倐。\n細岑互攢倚，浮巘競奔蹙。\n白雲遥入懐，青靄近可掬。\n徒尋靈異跡，周顧愜心目。\n晨拂鳥路行，暮投人煙宿。\n稉稻逺彌秀，栗芋秋新熟。\n石髓非一巖，藥苖乃萬族。\n間闗踏雲雨，繚繞緣水木。\n西見商山芝，南到楚鄉竹。\n楚竹幽且深，半雜楓香林。\n浩歌清潭曲，寄爾桃源心。\n","id":57787,"chapter":"卷六","chapternum":6,"title":"遊陸渾南山自歇馬嶺到楓香林以詩代書答李舍人適","titledesc":"","collection":"","collectiondesc":"","poemindex":73},{"author":"宋之問","charstyle":"古體詩","content":"放溜覿前溆，連山分上干。\n江回雲壁轉，天小霧峯攢。\n吼沫跳急浪，合流環峻灘。\n欹雜出漩劃，繚繞避渦盤。\n舟子怯桂水，最云斯路難。\n吾生抱忠信，吟嘯自安閒。\n旦别巳千歲，夜愁勞萬端。\n企予見夜月，委曲破林巒。\n潭曠竹烟盡，洲香橘露團。\n豈傲夙所好，對之與俱歡。\n思君罷琴酌，泣此夜漫漫。\n","id":57788,"chapter":"卷六","chapternum":6,"title":"下桂江縣黎壁","titledesc":"","collection":"","collectiondesc":"","poemindex":74},{"author":"宋之問","charstyle":"古體詩","content":"逐臣北地承嚴譴，謂到南中每相見。\n豈意南中岐路多，千山萬水分鄉縣。\n雲揺雨散各翻飛，海濶天長音信稀。\n處處山川同瘴癘，自憐能得幾人歸。\n","id":57789,"chapter":"卷六","chapternum":6,"title":"至端州驛見杜五審言沈三佺期閻五朝隱王二無競題壁慨然成詠","titledesc":"","collection":"","collectiondesc":"","poemindex":75},{"author":"宋之問","charstyle":"古體詩","content":"八月凉風天氣晶，萬里無雲河漢明。\n昏見南樓清且淺，曉落西山縱復横。\n洛陽城闕天中起，長河夜夜千門裏。\n複道連甍共蔽虧，畫堂瓊户特相宜。\n雲母帳前初汎濫，水精簾外轉逶迤。\n倬彼昭回如練白，復出東城接南陌。\n南陌征人去不歸，誰家今夜擣寒衣。\n鴛鴦機上疏螢度，烏鵲橋邉一雁飛。\n雁飛螢度愁難歇，坐見明河漸微没。\n巳能舒卷任浮雲，不惜光輝讓流月。\n明河可望不可親，願得乗槎一問津。\n更將織女支機石，還訪成都賣卜人〈武后時之問求為北門學士不許乃作此篇以見意后見之謂崔融曰非不知之問有奇才但恨有口過耳注口過謂口臭也〉。\n","id":57790,"chapter":"卷六","chapternum":6,"title":"明河篇","titledesc":"","collection":"","collectiondesc":"","poemindex":76},{"author":"宋之問","charstyle":"古體詩","content":"宿雨霽氛埃流雲度城闕河堤栁新翠苑樹花先發洛陽花栁此時濃山水樓臺暎幾重羣公拂霧朝翔鳯天子乗春幸鑿龍鑿龍近出王城外羽從琳瑯擁軒葢雲蹕纔臨御水橋天衣巳入香山㑹山壁嶄巖斷復連清流澄澈俯伊川雁塔遥遥綠波上星龕奕奕翠微邊層巒舊長千尋木逺壑初飛萬丈泉綵仗紅旌遶香閣下輦登高望河洛東城宫闕擬昭回南陌溝塍殊綺錯林下天香七寶臺山中春酒萬年杯微風一起祥花落仙樂初鳴瑞鳥來鳥來花落紛無已稱觴獻壽香霞裏歌舞淹留景欲斜石闗猶駐五雲車鳥旗翼翼留芳草龍騎駸駸映晚花千乗萬騎鑾輿出水静山空嚴警蹕郊外喧喧引看人傾都南望屬車塵囂聲引颺聞黄道王氣周迴入紫宸先王定鼎山河固寳命乗周萬物新吾君不事瑶池樂時雨來觀農扈春〈武后逰龍門命羣官賦詩先成者賜以錦桅左史東方虬詩成拜賜坐未安之問詩成文理兼美左右稱善乃就奪錦袍衣之〉","id":57791,"chapter":"卷六","chapternum":6,"title":"龍門應制","titledesc":"","collection":"","collectiondesc":"","poemindex":77},{"author":"宋之問","charstyle":"古體詩","content":"故人贈我綠綺琴兼致白鷴鳥琴是嶧山桐鳥出吳谿中我心松石清霞裏弄此幽弦不能巳我心河海白雲垂憐此珍禽空自知著書晩下麒麟閣幼稚驕癡候門樂乃言物性不可違白鷴愁慕刷毛衣玉徽閉匣留為念六翮開籠任爾飛","id":57792,"chapter":"卷六","chapternum":6,"title":"放白鷴篇","titledesc":"","collection":"","collectiondesc":"","poemindex":78},{"author":"宋之問","charstyle":"古體詩","content":"下嵩山兮多所思，㩦佳人兮步遲遲。\n松間明月長如此，君再遊兮復何時。\n","id":57793,"chapter":"卷六","chapternum":6,"title":"下山歌","titledesc":"","collection":"","collectiondesc":"","poemindex":79},{"author":"宋之問","charstyle":"近體詩","content":"金閣妝仙杏，瓊筵弄綺梅。\n人間都未識，天上忽先開。\n蝶繞香絲住，蜂憐艶粉迴。\n今年春色早，應為剪刀催。\n","id":57794,"chapter":"卷六","chapternum":6,"title":"奉和立春日侍宴内出剪綵花應制","titledesc":"","collection":"","collectiondesc":"","poemindex":80},{"author":"宋之問","charstyle":"近體詩","content":"芙蓉秦地沼，盧橘漢家園。\n谷轉斜盤徑，川迴曲抱原。\n風來花自舞，春入鳥能言。\n侍宴瑶池夕，歸途騎吹繁。\n","id":57795,"chapter":"卷六","chapternum":6,"title":"春日芙蓉園侍宴應制","titledesc":"","collection":"","collectiondesc":"","poemindex":81},{"author":"宋之問","charstyle":"近體詩","content":"帳殿鬰崔嵬，仙遊實壯哉。\n曉雲連幕捲，夜火雜星回。\n谷暗千旗出，山鳴萬乗來。\n扈從良可賦，終乏掞天才。\n","id":57796,"chapter":"卷六","chapternum":6,"title":"扈從登封途中作","titledesc":"","collection":"","collectiondesc":"","poemindex":82},{"author":"宋之問","charstyle":"近體詩","content":"仙媛乘龍日，天孫捧雁來。\n可憐桃李樹，更繞鳯凰臺。\n燭照香車入，花臨寶扇開。\n莫令銀箭曉，為盡合歡杯。\n","id":57797,"chapter":"卷六","chapternum":6,"title":"壽陽王花燭圖〈一作沈佺期詩〉","titledesc":"","collection":"","collectiondesc":"","poemindex":83},{"author":"宋之問","charstyle":"近體詩","content":"梵宇出三天，登臨望八川。\n開襟俯城闕，揮手拂雲烟。\n函谷青山外，昆池落日邊。\n東京楊栁陌，少别巳經年。\n","id":57798,"chapter":"卷六","chapternum":6,"title":"登總持寺閣","titledesc":"","collection":"","collectiondesc":"","poemindex":84},{"author":"宋之問","charstyle":"近體詩","content":"妾住越城南，離居不自堪。\n採花驚曙鳥，摘葉餧春蠶。\n懶結茱萸帯，愁安玳瑁簪。\n待君消瘦盡，日暮碧江潭。\n","id":57799,"chapter":"卷六","chapternum":6,"title":"江南曲","titledesc":"","collection":"","collectiondesc":"","poemindex":85},{"author":"宋之問","charstyle":"近體詩","content":"歸來物外情，負杖閱巖耕。\n源水看花入，幽林採藥行。\n野人相問姓，山鳥自呼名。\n去去獨吾樂，無能愧此生。\n","id":57800,"chapter":"卷六","chapternum":6,"title":"陸渾山莊","titledesc":"","collection":"","collectiondesc":"","poemindex":86},{"author":"宋之問","charstyle":"近體詩","content":"浩渺浸雲根，煙嵐出逺村。\n鳥歸沙有跡，帆過浪無痕。\n望水知柔性，看山欲斷魂。\n縱情猶未已，迴馬欲黄昏。\n","id":57801,"chapter":"卷六","chapternum":6,"title":"江亭晚望","titledesc":"","collection":"","collectiondesc":"","poemindex":87},{"author":"宋之問","charstyle":"近體詩","content":"入衛期之子，吁嗟不少留。\n情人去何處，淇水日悠悠。\n恒碣青雲斷，衡漳白露秋。\n知君心許國，不是愛封侯。\n","id":57802,"chapter":"卷六","chapternum":6,"title":"使往天平軍馬約與陳子昻新鄉為期及還而不相遇","titledesc":"","collection":"","collectiondesc":"","poemindex":88},{"author":"宋之問","charstyle":"近體詩","content":"卧病人事絶，聞君萬里行。\n河橋不相送，江樹逺含情。\n别路追孫楚，維舟弔屈平。\n可惜龍泉劍，流落在豐城。\n","id":57803,"chapter":"卷六","chapternum":6,"title":"送杜審言","titledesc":"","collection":"","collectiondesc":"","poemindex":89},{"author":"宋之問","charstyle":"近體詩","content":"同氣有三人，分飛在此晨。\n西馳巴嶺徼，東去洛陽濵。\n强飲離前酒，終傷别後神。\n誰憐散花蕚，獨赴日南春。\n","id":57804,"chapter":"卷六","chapternum":6,"title":"留别之望舍弟","titledesc":"","collection":"","collectiondesc":"","poemindex":90},{"author":"宋之問","charstyle":"近體詩","content":"漢廣不分天，舟移杳若仙。\n秋虹映晩日，江鶴弄晴烟。\n積水浮冠葢，遥風逐管絃。\n嬉遊不可極，留恨此山川。\n","id":57805,"chapter":"卷六","chapternum":6,"title":"漢江宴别","titledesc":"","collection":"","collectiondesc":"","poemindex":91},{"author":"宋之問","charstyle":"近體詩","content":"越嶺千重合，蠻谿十里斜。\n竹迷樵子徑，萍匝釣人家。\n林暗交楓葉，園香覆橘花。\n誰憐在荒外，孤賞足雲霞。\n","id":57806,"chapter":"卷六","chapternum":6,"title":"過蠻洞","titledesc":"","collection":"","collectiondesc":"","poemindex":92},{"author":"宋之問","charstyle":"近體詩","content":"乗興入幽棲，舟行日向低。\n巖花候冬發，谷鳥作春啼。\n㳫嶂開天小，叢篁夾路迷。\n猶聞可憐處，更在若邪谿。\n","id":57807,"chapter":"卷六","chapternum":6,"title":"泛鏡湖南谿","titledesc":"","collection":"","collectiondesc":"","poemindex":93},{"author":"宋之問","charstyle":"近體詩","content":"馬上逢寒食，愁中屬暮春。\n可憐江浦望，不見洛橋人。\n北極懐明主，南溟作逐臣。\n故園斷腸處，日夜栁條新。\n","id":57808,"chapter":"卷六","chapternum":6,"title":"途中寒食","titledesc":"","collection":"","collectiondesc":"","poemindex":94},{"author":"宋之問","charstyle":"近體詩","content":"香岫懸金刹，飛泉界石門。\n空山惟習静，中夜寂無喧。\n說法初聞鳥，看心欲定猿。\n寥寥隔塵市，何異武陵源。\n","id":57809,"chapter":"卷六","chapternum":6,"title":"宿清逺峽山寺","titledesc":"","collection":"","collectiondesc":"","poemindex":95},{"author":"宋之問","charstyle":"近體詩","content":"陽月南飛雁，傳聞至此迴。\n我行殊未巳，何日復歸來。\n江静潮初落，林昏瘴不開。\n明朝望鄉處，應見隴頭梅。\n","id":57810,"chapter":"卷六","chapternum":6,"title":"題大庾嶺北驛","titledesc":"","collection":"","collectiondesc":"","poemindex":96},{"author":"宋之問","charstyle":"近體詩","content":"度嶺方辭國，停軺一望家。\n魂隨南翥鳥，淚盡北枝花。\n山雨初含霽，江雲欲變霞。\n但令歸有日，不敢恨長沙。\n","id":57811,"chapter":"卷六","chapternum":6,"title":"度大庾嶺","titledesc":"","collection":"","collectiondesc":"","poemindex":97},{"author":"宋之問","charstyle":"近體詩","content":"春豫靈池㑹，滄波帳殿開。\n舟凌石鯨度，槎拂斗牛迴。\n節晦蓂全落，春遲栁暗催。\n象溟看浴景，燒刼辨沈灰。\n鎬飲周文樂，汾歌漢武才。\n不愁明月盡，自有夜珠來〈紀事云中宗正月晦日幸昆明池賦詩羣臣應制百餘篇帳殿前結綵樓命上官昭容選一首為新翻御製曲從臣𢘤集其下須臾紙落如飛惟沈宋二詩不下又移時一紙飛墜乃沈詩也及間其評曰二詩工力𢘤敵沈詩落句云微臣雕朽質羞覩豫章材葢詞氣巳竭宋詩云不愁明月盡自有夜珠來猶陡健騫舉沈乃伏不敢復争〉。\n","id":57812,"chapter":"卷六","chapternum":6,"title":"奉和晦日幸昆明池應制","titledesc":"","collection":"","collectiondesc":"","poemindex":98},{"author":"宋之問","charstyle":"近體詩","content":"六飛迴玉輦，雙樹謁金仙。\n瑞鳥呈書字，神龍吐浴泉。\n淨心遥證果，睿想獨超禪。\n塔湧香花地，山圍日月天。\n梵音迎漏徹，空樂倚雲懸。\n今日登仁壽，長看法鏡圓。\n","id":57813,"chapter":"卷六","chapternum":6,"title":"奉和幸三會寺應制〈傳是蒼頡造書臺〉","titledesc":"","collection":"","collectiondesc":"","poemindex":99},{"author":"宋之問","charstyle":"近體詩","content":"漢王未息戰，蕭相乃營宫。\n壯麗一朝盡，威靈千載空。\n皇明悵前跡，置酒宴羣公。\n寒輕綵仗外，春發幔城中。\n樂思迴斜日，歌詞繼大風。\n今朝天子貴，不假叔孫通。\n","id":57814,"chapter":"卷六","chapternum":6,"title":"奉和幸長安故城未央宫應制","titledesc":"","collection":"","collectiondesc":"","poemindex":100},{"author":"宋之問","charstyle":"近體詩","content":"潘園枕郊郭，愛客坐相求。\n尊酒東城外，驂騑南陌頭。\n池平分洛水，林缺見嵩丘。\n暗竹侵山徑，垂楊拂妓樓。\n彩雲歌處斷，遲日舞前留。\n此地何年别，蘭房空自幽。\n","id":57815,"chapter":"卷六","chapternum":6,"title":"春日鄭協律山亭陪宴餞鄭卿〈同用樓字〉","titledesc":"","collection":"","collectiondesc":"","poemindex":101},{"author":"宋之問","charstyle":"近體詩","content":"清論滿朝陽，高才拜夕郎。\n還從避馬路，來接珥貂行。\n寵就黄扉日，威回白簡霜。\n柏臺遷鳥茂，蘭署得人芳。\n禁静鐘初徹，更踈漏漸長。\n曉河低武庫，流火度文昌。\n寓直恩徽重，乗秋藻翰揚。\n暗投空欲報，下調不成章。\n","id":57816,"chapter":"卷六","chapternum":6,"title":"和姚給事寓直之作","titledesc":"","collection":"","collectiondesc":"","poemindex":102},{"author":"宋之問","charstyle":"近體詩","content":"香閣臨清漢，丹梯隱翠微。\n林篁天際密，人世谷中違。\n苔石銜仙洞，蓮舟泊釣磯。\n山雲浮棟起，江雨入庭飛。\n信美雖南國，嚴程限北歸。\n幽尋不可再，留步惜芳菲。\n","id":57817,"chapter":"卷六","chapternum":6,"title":"使過襄陽登鳯林寺閣","titledesc":"","collection":"","collectiondesc":"","poemindex":103},{"author":"宋之問","charstyle":"近體詩","content":"停午出灘險，輕舟容易前。\n峯攢入雲樹，崖噴落江泉。\n巨石潛山怪，深篁隱洞仙。\n鳥遊谿寂寂，猿嘯嶺姢娟。\n揮袂日凡幾，我行途已千。\n暝投蒼梧郡，愁枕白雲眠。\n","id":57818,"chapter":"卷六","chapternum":6,"title":"下桂江龍目灘","titledesc":"","collection":"","collectiondesc":"","poemindex":104},{"author":"宋之問","charstyle":"近體詩","content":"江上越王臺，登高望幾回。\n南暝天外合，北户日邊開。\n地濕煙常起，山晴雨半來。\n冬花採盧橘，夏果摘楊梅。\n跡類虞翻枉，人非賈誼才。\n歸心不可見，白髮重相催。\n","id":57819,"chapter":"卷六","chapternum":6,"title":"登越王臺","titledesc":"","collection":"","collectiondesc":"","poemindex":105},{"author":"宋之問","charstyle":"近體詩","content":"候曉踰閩嶠，乘春望越臺。\n宿雲鵬際落，殘月蚌中開。\n薜荔揺青氣，桄榔翳碧苔。\n桂香多露浥，石響細泉回。\n抱葉玄猿嘯，啣花翡翠來。\n南中雖可恱，北思日悠哉。\n鬒髪俄成素，丹心巳作灰。\n何當首歸路，行剪故園萊。\n","id":57820,"chapter":"卷六","chapternum":6,"title":"早發始興江口至虚氏村作","titledesc":"","collection":"","collectiondesc":"","poemindex":106},{"author":"宋之問","charstyle":"近體詩","content":"朝夕苦遄征，孤鴻長自驚。\n泛舟依鴈渚，投館聽猿鳴。\n石髪緣谿蔓，林衣掃地輕。\n雲峯刻不似，苔蘚畫難成。\n露裛千花氣，泉和萬籟聲。\n攀幽紅處歇，躋險綠中行。\n戀切芝蘭砌，悲纒松柏塋。\n丹心江北死，白髮嶺南生。\n魑魅天邊國，窮愁海上城。\n勞歌意無限，今日為誰明。\n","id":57821,"chapter":"卷六","chapternum":6,"title":"發藤州","titledesc":"","collection":"","collectiondesc":"","poemindex":107},{"author":"宋之問","charstyle":"近體詩","content":"宿帆震澤口，曉渡松江濆。\n櫂發魚龍氣，舟衝鴻雁羣。\n寒潮頓覺滿，暗浦稍將分。\n氣出海生日，光清湖起雲。\n水鄉盡天衛，嘆息為吳君。\n謀士伏劍死，至今悲所聞。\n","id":57822,"chapter":"卷六","chapternum":6,"title":"夜渡吳松江懐古","titledesc":"","collection":"","collectiondesc":"","poemindex":108},{"author":"宋之問","charstyle":"近體詩","content":"禹穴今朝到，邪溪此路通。\n著書聞太史，鍊藥有仙翁。\n鶴往籠猶掛，龍飛劍巳空。\n石帆揺海上，天鏡落湖中。\n水底寒雲白，山邉墜葉紅。\n歸舟何慮晩，日暮使樵風。\n","id":57823,"chapter":"卷六","chapternum":6,"title":"遊禹穴迴出若邪","titledesc":"","collection":"","collectiondesc":"","poemindex":109},{"author":"宋之問","charstyle":"近體詩","content":"鷲嶺鬰苕蕘龍宫鎖寂寥樓觀滄海日門對浙江潮桂子月中落天香雲外飄捫蘿登塔逺刳木取泉遥霜薄花更發氷輕葉互凋夙齡尚遐異搜對滌煩囂待入天台路看余度石橋〈紀事云之問貶黜放還至江南遊靈隱寺夜月拯明長廊行吟曰鷲嶺鬰苕蕘龍宫鎖寂寥久不能續有老僧㸃長明燈問曰少年夜久不寐何耶之問曰偶欲題此寺而興思不屬即曰何不云樓觀滄海日門對浙江潮之問愕然訝其遒麗遲明更訪之則不復見寺僧有知者曰此駱賔王〉","id":57824,"chapter":"卷六","chapternum":6,"title":"靈隱寺","titledesc":"","collection":"","collectiondesc":"","poemindex":110},{"author":"宋之問","charstyle":"近體詩","content":"炎徼行應盡，迴瞻鄉路遥。\n珠崖天外郡，銅柱海南標。\n日夜清明少，春冬霧雨饒。\n身經大火熱，顔入瘴江消。\n觸影含沙怒，逢人女草揺。\n露濃看莽溼，風𩗗覺船飄。\n直禦魑將魅，寜論䲭與鴞。\n虞翻思報國，許靖願歸朝。\n綠樹秦京道，青雲洛水橋。\n故園長在目，魂去不須招。\n","id":57825,"chapter":"卷六","chapternum":6,"title":"早發韶州","titledesc":"","collection":"","collectiondesc":"","poemindex":111},{"author":"宋之問","charstyle":"近體詩","content":"傳聞峽山好，旭日棹前圻。\n雨色揺丹嶂，泉聲聒翠微。\n兩巖天作帯，萬壑樹披衣。\n秋菊迎霜序，春藤礙日暉。\n翳潭花似織，緣嶺竹成圍。\n寂歴環沙浦，葱蘢轉石磯。\n露餘江未熱，風落瘴初稀。\n猿飲排虗上，禽驚掠水飛。\n榜童夷唱合，樵女越吟歸。\n良候斯為美，邊愁自有違。\n誰言望鄉國，流涕失芳菲。\n","id":57826,"chapter":"卷六","chapternum":6,"title":"早入清逺峽","titledesc":"","collection":"","collectiondesc":"","poemindex":112},{"author":"宋之問","charstyle":"近體詩","content":"問我將何去，清晨泝越谿。\n翠微懸宿雨，丹壑飲晴霓。\n樹影梢雲密，藤陰覆水低。\n潮回出浦駛，洲轉望鄉迷。\n人意長懐北，江行日向西。\n破顔看鵲喜，拭淚聽猿啼。\n骨肉初分愛，親朋忽解㩦。\n路遥魂欲斷，身辱理能齊。\n疇昔三山意，於兹萬緒暌。\n金陵有仙館，即事訪丹梯。\n","id":57827,"chapter":"卷六","chapternum":6,"title":"發端州初入西江","titledesc":"","collection":"","collectiondesc":"","poemindex":113},{"author":"宋之問","charstyle":"近體詩","content":"青門路接鳯凰臺，素滻宸逰龍騎來。\n澗草自迎香輦合，巖花應待御筵開。\n文移北斗成天象，酒近南山作壽杯。\n此日侍臣將石去，共歡明主賜金迴。\n","id":57828,"chapter":"卷六","chapternum":6,"title":"奉和春初幸太平公主南莊應制","titledesc":"","collection":"","collectiondesc":"","poemindex":114},{"author":"宋之問","charstyle":"近體詩","content":"離宫秘苑勝瀛洲，别有仙人洞壑幽。\n巖邊樹色含風冷，石上泉聲帯雨秋。\n鳥向歌筵來度曲，雲依帳殿結為樓。\n微臣昔忝方明御，今日還陪八駿遊。\n","id":57829,"chapter":"卷六","chapternum":6,"title":"嵩山石淙侍宴應制〈得幽字〉","titledesc":"","collection":"","collectiondesc":"","poemindex":115},{"author":"宋之問","charstyle":"近體詩","content":"江雨朝飛浥細塵，陽橋花栁不勝春。\n金鞍白馬來從趙，玉面紅粧本姓秦。\n妒女猶憐鏡中髮，侍兒堪感路傍人。\n蕩舟為樂非吾事，自嘆空閨夢寐頻。\n","id":57830,"chapter":"卷六","chapternum":6,"title":"和趙員外桂陽橋遇佳人","titledesc":"","collection":"","collectiondesc":"","poemindex":116},{"author":"宋之問","charstyle":"近體詩","content":"嶺外音書斷，經冬復歴春。\n近鄉情更怯，不敢問來人。\n","id":57831,"chapter":"卷六","chapternum":6,"title":"渡漢江","titledesc":"","collection":"","collectiondesc":"","poemindex":117},{"author":"宋之問","charstyle":"近體詩","content":"家住嵩山下，好采舊山薇。\n自省遊泉石，何曾不夜歸。\n","id":57832,"chapter":"卷六","chapternum":6,"title":"嵩山夜還","titledesc":"","collection":"","collectiondesc":"","poemindex":118},{"author":"宋之問","charstyle":"近體詩","content":"紫禁仙輿詰旦來，青旂遥倚望春臺。\n不知庭霰今朝落，疑是林花昨夜開。\n","id":57833,"chapter":"卷六","chapternum":6,"title":"苑中遇雪應制","titledesc":"","collection":"","collectiondesc":"","poemindex":119},{"author":"宋之問","charstyle":"近體詩","content":"羽客笙歌此地違，離筵數處白雲飛。\n蓬萊闕下長相憶，桐柏山頭去不歸。\n","id":57834,"chapter":"卷六","chapternum":6,"title":"送司馬道士遊天台","titledesc":"","collection":"","collectiondesc":"","poemindex":120}]