[{"author":"王維","charstyle":"古體詩","id":2830,"chapter":"卷十三","chapternum":13,"title":"早春行","titledesc":"","content":"紫梅發初遍黄鳥歌猶澀誰家折楊女弄春如不及愛水看妝坐羞人映花立香畏風吹散衣愁露沾濕玉閨青門裏日落香車入游衍益相思含啼向綵帷憶君長入夢歸晚更生疑不及紅簷燕雙棲綠草時","collection":"","collectiondesc":"","poemindex":1},{"author":"王維","charstyle":"古體詩","id":2831,"chapter":"卷十三","chapternum":13,"title":"贈祖三詠〈濟州官舍作〉","titledesc":"","content":"蠨蛸挂虛牖蟋蟀鳴前除歲晏凉風至君子復何如髙館閴無人離居不可道閑門寂已閉落日照秋草雖有近音信千里阻河關中復客汝潁去年歸舊山結交二十載不得一日展貧病子既深契濶余不淺仲秋雖未歸暮秋以為期良㑹詎幾日終日長相思","collection":"","collectiondesc":"","poemindex":2},{"author":"王維","charstyle":"古體詩","id":2832,"chapter":"卷十三","chapternum":13,"title":"戲贈張五弟諲〈時在常樂東園走筆成〉","titledesc":"","content":"吾弟東山時心尚一何逺日髙猶自卧鐘動始能飯領上髮未梳牀頭書不卷清川興悠悠空林對偃蹇青苔石上淨細草松下軟牕外鳥聲閒階前虎心善徒然萬象多澹爾太虛緬一知與物平自顧為人淺對君忽自得浮念不煩遣\n張弟五車書讀書仍隱居染翰過草聖賦詩輕子虚閉門二室下隱居十年餘宛是野人野時從漁父漁秋風自蕭索五桺髙且疎望此去人世渡水向吾廬歲晏同㩦手只應君與予","collection":"","collectiondesc":"","poemindex":3},{"author":"王維","charstyle":"古體詩","id":2833,"chapter":"卷十三","chapternum":13,"title":"贈裴十迪","titledesc":"","content":"風景日夕佳與君賦新詩澹然望逺空如意方支頤春風動百草蘭蕙生我籬曖曖日暖閨田家來致詞欣欣春還臯淡淡水生陂桃李雖未開荑蕚滿芳枝請君理還筞敢告將農時","collection":"","collectiondesc":"","poemindex":4},{"author":"王維","charstyle":"古體詩","id":2834,"chapter":"卷十三","chapternum":13,"title":"奉寄韋太守陟","titledesc":"","content":"荒城自蕭索萬里山河空天髙秋日逈嘹唳聞歸鴻寒塘映衰草髙館落疎桐臨此歲方晏顧景詠悲翁故人不可見寂寞平陵東","collection":"","collectiondesc":"","poemindex":5},{"author":"王維","charstyle":"古體詩","id":2835,"chapter":"卷十三","chapternum":13,"title":"和使君五郎西樓望逺思歸","titledesc":"","content":"髙樓望所思目極情未畢枕上見千里牕中窺萬室悠悠長路人曖曖逺郊日惆悵極浦外迢遞孤烟出能賦屬上才思歸同下秩故鄉不可見雲水空如一","collection":"","collectiondesc":"","poemindex":6},{"author":"王維","charstyle":"古體詩","id":2836,"chapter":"卷十三","chapternum":13,"title":"酬黎居士浙江作〈曇壁上人院走筆成〉","titledesc":"","content":"儂家真箇去公定隨儂否着處是蓮花無心變楊柳松龕藏藥裹石脣安茶臼氣味當共知那能不㩦手","collection":"","collectiondesc":"","poemindex":7},{"author":"王維","charstyle":"古體詩","id":2837,"chapter":"卷十三","chapternum":13,"title":"送宇文太守赴宣城","titledesc":"","content":"寥落雲外山迢遞舟中賞鐃吹發西江秋空多清響地逈古城蕪月眀寒潮廣時賽敬亭神復解罟師網何處寄相思南風吹五兩","collection":"","collectiondesc":"","poemindex":8},{"author":"王維","charstyle":"古體詩","id":2838,"chapter":"卷十三","chapternum":13,"title":"送綦母潛落第還郷","titledesc":"","content":"聖代無隱者英靈盡來歸遂令東山客不得顧采薇既至君門逺孰云吾道非江淮度寒食京洛縫春衣置酒臨長道同心與我違行當浮桂棹未幾拂荆扉逺樹帶行客孤城當落暉吾謀適不用勿謂知音稀","collection":"","collectiondesc":"","poemindex":9},{"author":"王維","charstyle":"古體詩","id":2839,"chapter":"卷十三","chapternum":13,"title":"送别","titledesc":"","content":"下馬飲君酒問君何所之君言不得意歸卧南山陲但去莫復問白雲無盡時","collection":"","collectiondesc":"","poemindex":10},{"author":"王維","charstyle":"古體詩","id":2840,"chapter":"卷十三","chapternum":13,"title":"齊州送祖三","titledesc":"","content":"相逢方一笑相送還成泣祖帳已傷離荒城復愁入天寒逺山淨日暮長河急解䌫君已遥望君猶佇立","collection":"","collectiondesc":"","poemindex":11},{"author":"王維","charstyle":"古體詩","id":2841,"chapter":"卷十三","chapternum":13,"title":"觀别者","titledesc":"","content":"青青楊柳陌陌上别離人愛子遊燕趙髙堂有老親不行無可養行去百憂新切切委兄弟依依向四隣都門帳飲異從此謝親賓揮涕逐前侣含悽動征輪車徒望不見時見起行塵吾亦辭家久看之淚滿巾","collection":"","collectiondesc":"","poemindex":12},{"author":"王維","charstyle":"古體詩","id":2842,"chapter":"卷十三","chapternum":13,"title":"别弟縉後登青龍寺望藍田山","titledesc":"","content":"陌上新别離蒼茫四郊晦登髙不見君故人復雲外逺樹蔽行人長天隱秋塞心悲宦遊子何處飛征蓋","collection":"","collectiondesc":"","poemindex":13},{"author":"王維","charstyle":"古體詩","id":2843,"chapter":"卷十三","chapternum":13,"title":"冬日遊覽","titledesc":"","content":"步出城東門試騁千里目青山横蒼林赤日團平陸渭北走邯鄲關東出函谷秦地萬方㑹來朝九州牧雞鳴咸陽中冠蓋相追逐丞相過列侯羣公餞光祿相如方老病獨歸茂陵宿","collection":"","collectiondesc":"","poemindex":14},{"author":"王維","charstyle":"古體詩","id":2844,"chapter":"卷十三","chapternum":13,"title":"藍田山石門精舍","titledesc":"","content":"落日山水好漾舟信歸風探奇不覺逺因以緣源窮遥愛雲木秀初疑路不同安知清流轉偶與前山通捨舟理輕策果然愜所適老僧四五人逍遥蔭松柏朝梵林未曙夜禪山更寂道心及牧童世事問樵客暝宿長林下焚香卧瑶席澗芳襲人衣山月映石壁再尋畏迷誤眀發更登歴笑謝桃源人花紅復來覿","collection":"","collectiondesc":"","poemindex":15},{"author":"王維","charstyle":"古體詩","id":2845,"chapter":"卷十三","chapternum":13,"title":"青谿","titledesc":"","content":"言入黄花川每逐清谿水隨山將萬轉趣途無百里聲喧亂石中色靜深松裏漾漾汎菱荇澄澄映葭葦我心素已閒清川澹如此請留盤石上垂釣將已矣","collection":"","collectiondesc":"","poemindex":16},{"author":"王維","charstyle":"古體詩","id":2846,"chapter":"卷十三","chapternum":13,"title":"崔濮陽兄季重前山興〈山西去亦對維門〉","titledesc":"","content":"秋色有佳興况君池上閒悠悠西林下自識門前山千里横黛色數峯出雲間嵯峨對秦國合㳫藏荆關殘雨斜日照夕嵐飛鳥還故人今尚爾歎息此頽顔","collection":"","collectiondesc":"","poemindex":17},{"author":"王維","charstyle":"古體詩","id":2847,"chapter":"卷十三","chapternum":13,"title":"渭川田家","titledesc":"","content":"斜光照墟落窮巷牛羊歸野老念牧童倚杖𠉀荆扉雉雊麥苗秀蠶眠桑葉稀田夫荷鋤至相見語依依即此羡閒逸悵然吟式微","collection":"","collectiondesc":"","poemindex":18},{"author":"王維","charstyle":"古體詩","id":2848,"chapter":"卷十三","chapternum":13,"title":"春中田園作","titledesc":"","content":"屋上春鳩鳴村邉杏花白持斧伐逺揚荷鋤覘泉脉歸燕識故巢舊人看新厯臨觴忽不御惆悵逺行客","collection":"","collectiondesc":"","poemindex":19},{"author":"王維","charstyle":"古體詩","id":2849,"chapter":"卷十三","chapternum":13,"title":"過李楫宅","titledesc":"","content":"閒門秋草色終日無車馬客來深菴中犬吠寒林下散髮時未簪道書行尚把與我同心人樂道安貧者一罷宜城酌還歸洛陽社","collection":"","collectiondesc":"","poemindex":20},{"author":"王維","charstyle":"古體詩","id":2850,"chapter":"卷十三","chapternum":13,"title":"飯覆釡山僧","titledesc":"","content":"晚知清淨理日與人羣疎將𠉀逺山僧先期掃敝廬果從雲峰裏顧我蓬蒿居藉草飯松屑焚香看道書然燈晝欲盡鳴磬夜方初一悟寂為樂此生閒有餘思歸何必深身世猶空虚","collection":"","collectiondesc":"","poemindex":21},{"author":"王維","charstyle":"古體詩","id":2851,"chapter":"卷十三","chapternum":13,"title":"𤓰園詩〈并序〉","titledesc":"維𤓰園髙齋俯視南山形勝二三時輩同賦是詩兼命詞英數公同用園字為韻韻任多少時太子司議郎薛璩發此題遂同諸公云","content":"余適欲鋤𤓰倚鋤聽叩門鳴騶導驄馬常從夾朱軒窮巷正傳呼故人儻相存㩦手追凉風放心望乾坤藹藹帝王州宫觀一何繁林端出綺道殿頂揺華幡素懷在青山若値白雲屯迴風城西雨返景原上村前酌盈樽酒往往聞清言黄鸝囀深木朱槿照中園猶羡松下客石上聞清猿","collection":"","collectiondesc":"","poemindex":22},{"author":"王維","charstyle":"古體詩","id":2852,"chapter":"卷十三","chapternum":13,"title":"自大散以往深林密竹磴道盤曲四五十里至黄牛嶺見黄花川","titledesc":"","content":"危徑幾萬轉數里將三休廻環見徒侣隱映隔林丘颯颯松上雨潺潺石中流靜言深谿裏長嘯髙山頭望見南山陽白露靄悠悠青臯麗已淨綠樹鬰如浮曾是厭䝉密曠然銷人憂","collection":"","collectiondesc":"","poemindex":23},{"author":"王維","charstyle":"古體詩","id":2853,"chapter":"卷十三","chapternum":13,"title":"宿鄭州","titledesc":"","content":"朝與周人辭暮投鄭人宿他鄉絶儔侣孤客親僮僕宛洛望不見秋霖晦平陸田父草際歸村童雨中牧主人東臯上時稼遶茅屋蟲思機杼悲雀喧禾黍熟明當渡京水昨晚猶金谷此去欲何言窮邉狥微祿","collection":"","collectiondesc":"","poemindex":24},{"author":"王維","charstyle":"古體詩","id":2854,"chapter":"卷十三","chapternum":13,"title":"苦熱","titledesc":"","content":"赤日滿天地火雲成山嶽草木盡焦卷川澤皆竭涸輕紈覺衣重密樹苦陰薄莞簟不可近絺綌再三濯思出宇宙外曠然在寥廓長風萬里來江海蕩煩濁却顧身為患始知心未覺忽入甘露門宛然清凉樂","collection":"","collectiondesc":"","poemindex":25},{"author":"王維","charstyle":"古體詩","id":2855,"chapter":"卷十三","chapternum":13,"title":"納凉","titledesc":"","content":"喬木萬餘株清流貫其中前臨大川口豁達來長風漣漪涵白沙素鮪如遊空偃卧盤石上翻濤沃微躬潄流復濯足前對釣魚翁貪餌凡幾許徒思蓮葉東","collection":"","collectiondesc":"","poemindex":26},{"author":"王維","charstyle":"古體詩","id":2856,"chapter":"卷十三","chapternum":13,"title":"西施詠","titledesc":"","content":"艷色天下重西施寧久微朝為越谿女暮作吳宫妃賤日豈殊衆貴來方悟稀邀人傅香粉不自着羅衣君寵益驕態君憐無是非當時浣紗伴莫得同車歸持謝隣家子效顰安可希","collection":"","collectiondesc":"","poemindex":27},{"author":"王維","charstyle":"古體詩","id":2857,"chapter":"卷十三","chapternum":13,"title":"羽林騎閨人","titledesc":"","content":"秋月臨髙城城中管絃思離人堂上愁稚子堦前戲出門復映户望望青絲騎行人過欲盡狂夫終不至左右寂無言相看共垂淚","collection":"","collectiondesc":"","poemindex":28},{"author":"王維","charstyle":"古體詩","id":2858,"chapter":"卷十三","chapternum":13,"title":"偶然作","titledesc":"","content":"楚國有狂夫茫然無心想散髮不冠帶行歌南陌上孔丘與之言仁義莫能奬未常肻問天何事須擊壤復笑采薇人胡為乃長往\n田舍有老翁垂白衡門裏有時農事閒斗酒呼隣里喧聒茅簷下或坐或復起裋褐不為薄園葵固足美動則長子孫不曾向城市五帝與三王古來稱君子干戈將揖讓畢竟何者是得意茍為樂野田安足鄙且當放懷去行行沒餘齒\n日夕見太行沈吟未能去問君何以然世網嬰我故小妺日成長兄弟未有娶家貧祿既薄儲蓄非有素幾廻欲奮飛路蹰復相顧孫登長嘯臺松竹有遺處相去詎幾許故人在中路愛染日已薄禪寂日已固忽乎吾將行寧俟歲云暮\n陶潛任天真其性頗躭酒自從棄官來家貧不能有九月九日時菊花空滿手中心竊自思儻有人送否白衣㩦壺觴果來遺老叟且喜得斟酌安問升與斗奮衣野田中今日嗟無負兀傲迷東西蓑笠不能守傾倒强行行酣謌歸五柳生事不曾問肯媿家中婦\n趙女彈箜篌復能邯鄲舞夫壻輕薄兒鬭雞事齊主黄金買歌笑用錢不復數許史相經過髙門盈四牡客舍有儒生昻藏出鄒魯讀書三十年腰下無尺組被服聖人教一生自窮苦\n老來懶賦詩惟有老相隨宿世謬詞客前身應畵師不能捨餘習偶被時人知名字本皆是此心還不知","collection":"","collectiondesc":"","poemindex":29},{"author":"王維","charstyle":"古體詩","id":2859,"chapter":"卷十三","chapternum":13,"title":"嘆殷遥","titledesc":"","content":"人生能幾何畢竟歸無形念君等為死萬事傷人情慈母未及葬一女纔十齡泱漭寒郊外蕭條聞哭聲浮雲為蒼茫飛鳥不能鳴行人何寂寞白日自凄清憶昔君在時問我學無生勸君苦不早令君無所成故人各有贈又不及生平負爾非一途慟哭返柴荆","collection":"","collectiondesc":"","poemindex":30},{"author":"王維","charstyle":"古體詩","id":2860,"chapter":"卷十三","chapternum":13,"title":"夷門歌","titledesc":"","content":"七雄雄雌猶未分攻城殺將何紛紛秦兵益圍邯鄲急魏王不救平原君公子為嬴停駟馬執轡愈恭意愈下亥為屠肆鼓刀人嬴乃夷門抱關者非但慷慨獻奇謀意氣兼將身命酬向風刎頸送公子七十老翁何所求","collection":"","collectiondesc":"","poemindex":31},{"author":"王維","charstyle":"古體詩","id":2861,"chapter":"卷十三","chapternum":13,"title":"隴頭吟","titledesc":"","content":"長城少年遊俠客夜上戍樓㸔太白隴頭明月迥臨關隴上行人夜吹笛關西老將不勝愁駐馬聽之雙淚流身經大小百餘戰麾下偏禆萬户侯蘇武纔為典屬國節旄空盡海西頭","collection":"","collectiondesc":"","poemindex":32},{"author":"王維","charstyle":"古體詩","id":2862,"chapter":"卷十三","chapternum":13,"title":"老將行","titledesc":"","content":"少年十五二十時步行奪取邉馬騎射殺山中白額虎肯數鄴下黄鬚兒一身轉戰三千里一劍曾當百萬師漢兵奮迅如霹靂虜騎奔騰畏蒺藜衞青不敗由天幸李廣無功緣數奇自從棄置便衰朽世事蹉跎成白首昔時飛箭無全目今日垂楊生左肘路傍時賣故侯𤓰門前學種先生柳蒼茫古木連窮巷遼落寒山對虚牖誓令疏勒出飛泉不似潁川空使酒賀蘭山下陣如雲羽檄交馳日夕聞節使三河募年少詔書五道出將軍試拂鐵衣如雪色聊持寶劍動星文願得燕弓射天將恥令越甲鳴吾君莫嫌舊日雲中守猶堪一戰立功勲","collection":"","collectiondesc":"","poemindex":33},{"author":"王維","charstyle":"古體詩","id":2863,"chapter":"卷十三","chapternum":13,"title":"燕支山","titledesc":"","content":"漢家天將才且雄時來謁帝明光宫萬乘親推雙闕下千官出餞五陵東誓辭甲第金門裏身作長城玉塞中衞霍纔堪一騎將朝廷不數貳師功趙魏燕韓多勁卒關西俠少何咆勃報讐只是聞嘗膽飲酒不曾妨刮骨畵㦸雕戈白日寒連旗大斾黄塵沒疊鼓遥翻瀚海波鳴笳亂動天山月麒麟錦帶佩吳鈎颯㳫青驪躍紫騮拔劒已斷天驕臂歸鞍共飲月支頭漢兵大呼一當百敵騎相㸔哭且愁教戰雖令赴湯火終知上將先伐謀","collection":"","collectiondesc":"","poemindex":34},{"author":"王維","charstyle":"古體詩","id":2864,"chapter":"卷十三","chapternum":13,"title":"桃源行","titledesc":"","content":"漁舟逐水愛山春兩岸桃花夾去津坐㸔紅樹不知逺行盡青谿不見人山口潛行始隈隩山開曠望旋平陸遥㸔一處攢雲樹近入千家散花竹樵客初傳漢姓名居人未改秦衣服居人共住武陵源還從物外起田園月眀松下房櫳靜日出雲中雞犬喧驚聞俗客爭來集競引還家問都邑平眀閭巷掃花開薄暮漁樵乘水入初因避地去人間及至成仙遂不還峽裏誰知有人事世中遥望空雲山不疑靈境難聞見塵心未盡思鄉縣出洞無論隔山水辭家終擬長游衍自謂經過舊不迷安知峯壑今來變當時只記入山深青谿幾曲到雲林春來遍是桃花水不辨仙源何處尋","collection":"","collectiondesc":"","poemindex":35},{"author":"王維","charstyle":"古體詩","id":2865,"chapter":"卷十三","chapternum":13,"title":"洛陽女兒行","titledesc":"","content":"洛陽女兒對門居纔可容顔十五餘良人玉勒乘驄馬侍女金盤膾鯉魚畵閣朱樓盡相望紅桃綠桺垂簷向羅帷送上七香車寶扇迎歸九華帳狂夫富貴在青春意氣驕奢劇季倫自憐碧玉親教舞不惜珊瑚持與人春窗曙滅九微火九微片片飛花璅戲罷曾無理曲時妝成秪是薰香坐城中相識盡繁華日夜經過趙李家誰憐越女顔如玉貧賤江頭自浣紗","collection":"","collectiondesc":"","poemindex":36},{"author":"王維","charstyle":"古體詩","id":2866,"chapter":"卷十三","chapternum":13,"title":"同崔傅答賢弟","titledesc":"","content":"洛陽才子姑蘇客桂苑殊非故鄉陌九江楓樹幾囘青一片揚州五湖白揚州時有下江兵蘭陵鎮前吹笛聲夜火人歸富春郭秋風鶴唳石頭城周郎陸弟為儔侣對舞前谿歌白紵曲几書留小史家草堂棊賭山陰墅衣冠若話外臺臣先數夫君席上珍更聞臺閣求三語遥想風流第一人","collection":"","collectiondesc":"","poemindex":37},{"author":"王維","charstyle":"古體詩","id":2867,"chapter":"卷十三","chapternum":13,"title":"故人張諲工詩善易卜兼能丹青草𨽻頃以詩見贈聊復酬之","titledesc":"","content":"不逐城東遊俠兒隱囊紗帽坐彈棊蜀中夫子時聞卦洛下書生解詠詩藥欄花逕衡門裏時復據梧聊隱几屛風誤㸃惑孫郎團扇草書輕内史故園髙枕度三春永日垂帷絶四隣自想蔡邕今已老更將書籍與何人","collection":"","collectiondesc":"","poemindex":38},{"author":"王維","charstyle":"古體詩","id":2868,"chapter":"卷十三","chapternum":13,"title":"送崔五太守","titledesc":"","content":"長安廐吏來到門朱文露網動行軒黃花縣西九折坂玉樹宫南五丈原襃斜谷中不容幰惟有白雲當露冕子午山裏杜䳌啼嘉陵水頭行客飯劍門忽斷蜀川開萬井雙流滿眼來霧中逺樹刀州出天際澄江巴字廻使君年紀三十餘少年白晳專城居欲持畵省郎官筆廻與臨卭父老書","collection":"","collectiondesc":"","poemindex":39},{"author":"王維","charstyle":"古體詩","id":2869,"chapter":"卷十三","chapternum":13,"title":"寒食城東即事","titledesc":"","content":"清谿一道穿桃李演漾綠蒲涵白芷谿上人家凡幾家落花半落東流水蹴踘屢過飛鳥上鞦韆競出垂楊裏少年分日作遨遊不用清眀兼上已","collection":"","collectiondesc":"","poemindex":40},{"author":"王維","charstyle":"古體詩","id":2870,"chapter":"卷十三","chapternum":13,"title":"黄雀癡","titledesc":"","content":"黄雀癡黄雀癡謂言青鷇是我兒一一口銜食養得成毛衣到大啁啾解游颺各自東西南北飛薄暮空巢上覉雌獨自歸鳳凰九雛亦如此慎莫愁思顦顇捐容輝","collection":"","collectiondesc":"","poemindex":41},{"author":"王維","charstyle":"古體詩","id":2871,"chapter":"卷十三","chapternum":13,"title":"答張五弟","titledesc":"","content":"終南有茅屋前對終南山終年無客常閉關終日無心長自閒不妨飲酒復垂釣君但能來相往還","collection":"","collectiondesc":"","poemindex":42},{"author":"王維","charstyle":"古體詩","id":2872,"chapter":"卷十三","chapternum":13,"title":"送友人歸山歌","titledesc":"","content":"山寂寂兮無人又蒼蒼兮多木羣龍兮滿朝君何為兮空谷文寡和兮思深道難知兮行獨恱石上兮流泉與松間兮草屋入雲中兮養雞上山頭兮抱犢神與棗兮如𤓰虎賣杏兮收穀愧不才兮妨賢嫌既老兮貪祿誓解印兮相從何詹尹兮可卜\n山中人兮欲歸雲㝠㝠兮雨霏霏水驚波兮翠菅靡白鷺忽兮翻飛君不可兮褰衣山萬重兮一雲混天地兮不分樹晻曖兮氛氲猿不見兮空聞忽山西兮夕陽見東臯兮逺村平蕪綠兮千里眇惆悵兮思君","collection":"","collectiondesc":"","poemindex":43},{"author":"王維","charstyle":"古體詩","id":2873,"chapter":"卷十三","chapternum":13,"title":"魚山神女祠歌","titledesc":"","content":"迎神曲\n坎坎擊鼔魚山之下吹洞簫望極浦女巫進紛屢舞陳瑶席湛清醑風淒淒兮夜雨神之來兮不來使我心兮苦復苦\n送神曲\n紛進拜兮堂前目眷眷兮瓊筵來不語兮意不傳作暮雨兮愁空山悲急管思繁絃靈之駕兮儼欲旋倐雲收兮雨歇山青青兮水潺潺","collection":"","collectiondesc":"","poemindex":44},{"author":"王維","charstyle":"近體詩","id":2874,"chapter":"卷十三","chapternum":13,"title":"從岐王過楊氏别業應教","titledesc":"","content":"楊子談經處淮王載酒過興闌啼鳥換坐久落花多逕轉廻銀燭林開散玉珂嚴城時未啓前路擁笙歌","collection":"","collectiondesc":"","poemindex":45},{"author":"王維","charstyle":"近體詩","id":2875,"chapter":"卷十三","chapternum":13,"title":"早朝","titledesc":"","content":"柳暗百花眀春深五鳳城城烏睥晲曉宫井轆轤聲方朔金門侍班姬玉輦迎仍聞遣方士東海訪蓬瀛","collection":"","collectiondesc":"","poemindex":46},{"author":"王維","charstyle":"近體詩","id":2876,"chapter":"卷十三","chapternum":13,"title":"同崔員外秋宵寓直","titledesc":"","content":"建禮髙秋夜承眀𠉀曉過九門寒漏徹萬井曙鐘多月迥藏珠斗雲消出絳河更慙衰朽質南陌共鳴珂","collection":"","collectiondesc":"","poemindex":47},{"author":"王維","charstyle":"近體詩","id":2877,"chapter":"卷十三","chapternum":13,"title":"輞川閒居贈裴秀才迪","titledesc":"","content":"寒山轉蒼翠秋水日潺湲倚杖柴門外臨風聽暮蟬渡頭餘落日墟里上孤烟復値接輿醉狂歌五柳前","collection":"","collectiondesc":"","poemindex":48},{"author":"王維","charstyle":"近體詩","id":2878,"chapter":"卷十三","chapternum":13,"title":"寄荆州張丞相","titledesc":"","content":"所思竟何在悵望深荆門舉世無相識終身思舊恩方將與農圃藝植老丘園目盡南無鴈何由寄一言","collection":"","collectiondesc":"","poemindex":49},{"author":"王維","charstyle":"近體詩","id":2879,"chapter":"卷十三","chapternum":13,"title":"和尹諫議史館山池","titledesc":"","content":"雲館接天居霓裳侍玉除春池百子外芳樹萬年餘洞有仙人籙山藏太史書君恩深漢帝且莫上空虛","collection":"","collectiondesc":"","poemindex":50},{"author":"王維","charstyle":"近體詩","id":2880,"chapter":"卷十三","chapternum":13,"title":"奉和楊駙馬六郎秋夜即事","titledesc":"","content":"髙樓月似霜秋夜鬰金堂對坐彈盧女同㸔舞鳳凰少兒多送酒小玉更焚香結束平陽騎明朝入建章酬虞部蘇員外過藍田别業不見留之作\n貧居依谷口喬木帶荒村石路枉迴駕山家誰𠉀門漁舟膠凍浦獵火燒寒原唯有白雲外疎鐘聞夜猿","collection":"","collectiondesc":"","poemindex":51},{"author":"王維","charstyle":"近體詩","id":2881,"chapter":"卷十三","chapternum":13,"title":"酬張少府","titledesc":"","content":"晩年唯好靜萬事不闗心自顧無長策空知返舊林松風吹解帶山月照彈琴君問窮通理漁歌入浦深","collection":"","collectiondesc":"","poemindex":52},{"author":"王維","charstyle":"近體詩","id":2882,"chapter":"卷十三","chapternum":13,"title":"送丘為落第歸江東","titledesc":"","content":"憐君不得意况復柳條春為客黄金盡還家白髮新五湖三畝宅萬里一歸人知爾不能薦羞稱獻納臣","collection":"","collectiondesc":"","poemindex":53},{"author":"王維","charstyle":"近體詩","id":2883,"chapter":"卷十三","chapternum":13,"title":"送岐州源長史歸〈同在崔常侍幕中時常侍已故〉","titledesc":"","content":"握手一相送心悲安可論秋風正蕭索客散孟嘗門故驛通槐里長亭下槿原征西舊旌節從此向河源","collection":"","collectiondesc":"","poemindex":54},{"author":"王維","charstyle":"近體詩","id":2884,"chapter":"卷十三","chapternum":13,"title":"送張道士歸山","titledesc":"","content":"先生何處去王屋訪毛君别婦留丹訣驅雞入白雲人間苦難住天上復離羣當作遼城鶴仙歌使爾聞","collection":"","collectiondesc":"","poemindex":55},{"author":"王維","charstyle":"近體詩","id":2885,"chapter":"卷十三","chapternum":13,"title":"送平澹然判官","titledesc":"","content":"不識陽闗路新從定逺侯黄雲斷春色畵角起邉愁瀚海經年到交河出塞流須令外國使知飲月氏頭","collection":"","collectiondesc":"","poemindex":56},{"author":"王維","charstyle":"近體詩","id":2886,"chapter":"卷十三","chapternum":13,"title":"送劉司直赴安西","titledesc":"","content":"絶域陽關道胡沙與塞塵三春時有雁萬里少行人苜蓿隨天馬蒲萄逐漢臣當令外國懼不敢覓和親","collection":"","collectiondesc":"","poemindex":57},{"author":"王維","charstyle":"近體詩","id":2887,"chapter":"卷十三","chapternum":13,"title":"送梓州李使君","titledesc":"","content":"萬壑樹參天千山響杜䳌山中一夜雨樹杪百重泉漢女輸橦布巴人訟芋田文翁翻教授不敢倚先賢","collection":"","collectiondesc":"","poemindex":58},{"author":"王維","charstyle":"近體詩","id":2888,"chapter":"卷十三","chapternum":13,"title":"送張五諲歸宣城","titledesc":"","content":"五湖千萬里况復五湖西漁浦南陵郭人家春穀谿欲歸江淼淼未到草萋萋憶想蘭陵鎮可宜猿更啼","collection":"","collectiondesc":"","poemindex":59},{"author":"王維","charstyle":"近體詩","id":2889,"chapter":"卷十三","chapternum":13,"title":"送楊長史赴果州","titledesc":"","content":"襃斜不客幰之子去何之鳥道一千里猿聲十二時官橋祭酒客山木女郎祠别後同眀月君應聽子規","collection":"","collectiondesc":"","poemindex":60},{"author":"王維","charstyle":"近體詩","id":2890,"chapter":"卷十三","chapternum":13,"title":"送邢桂州","titledesc":"","content":"鐃吹喧京口風波下洞庭赭圻將赤岸擊汰復揚舲日落江湖白潮來天地青明珠歸合浦應逐使臣星","collection":"","collectiondesc":"","poemindex":61},{"author":"王維","charstyle":"近體詩","id":2891,"chapter":"卷十三","chapternum":13,"title":"送孟六歸㐮陽","titledesc":"","content":"杜門不復出久與世情疎以此為長策勸君歸舊廬醉歌田舍酒笑讀古人書好是一生事無勞獻子虛","collection":"","collectiondesc":"","poemindex":62},{"author":"王維","charstyle":"近體詩","id":2892,"chapter":"卷十三","chapternum":13,"title":"初出濟州别城中故人","titledesc":"","content":"微官易得罪謫去濟川陰執政方持法明君無此心閭閻河潤上井邑海雲深縱有歸來日各愁年鬢侵","collection":"","collectiondesc":"","poemindex":63},{"author":"王維","charstyle":"近體詩","id":2893,"chapter":"卷十三","chapternum":13,"title":"登裴秀才迪小臺","titledesc":"","content":"端居不出户滿目望雲山落日鳥邉下秋原人外閒遥知逺林際不見此簷間好客多乘月應門莫上闗","collection":"","collectiondesc":"","poemindex":64},{"author":"王維","charstyle":"近體詩","id":2894,"chapter":"卷十三","chapternum":13,"title":"遊李山人所居因題屋壁","titledesc":"","content":"人事皆如夢狂來或自歌問年松樹老有地竹林多樂倩韓康賣門容尚子過翻嫌枕席上無那白雲何","collection":"","collectiondesc":"","poemindex":65},{"author":"王維","charstyle":"近體詩","id":2895,"chapter":"卷十三","chapternum":13,"title":"過崔駙馬山池","titledesc":"","content":"畵樓吹笛妓金椀酒家胡錦石稱貞女青松學大夫脫貂貰桂醑射雁與山廚聞道髙陽㑹愚公谷正愚","collection":"","collectiondesc":"","poemindex":66},{"author":"王維","charstyle":"近體詩","id":2896,"chapter":"卷十三","chapternum":13,"title":"成文學","titledesc":"","content":"寶劍千金裝登君白玉堂身為平原客家有邯鄲娼使氣公卿坐論心遊俠塲中年不得意謝病客遊梁","collection":"","collectiondesc":"","poemindex":67},{"author":"王維","charstyle":"近體詩","id":2897,"chapter":"卷十三","chapternum":13,"title":"過福禪師蘭若","titledesc":"","content":"巖壑轉微逕雲林隱法堂羽人飛奏樂天女跪焚香竹外峯偏曙藤陰水更凉欲知禪坐久行路長春芳","collection":"","collectiondesc":"","poemindex":68},{"author":"王維","charstyle":"近體詩","id":2898,"chapter":"卷十三","chapternum":13,"title":"過香積寺","titledesc":"","content":"不知香積寺數里入雲峯古木無人逕深山何處鐘泉聲咽危石日色冷青松薄暮空潭曲安禪制毒龍","collection":"","collectiondesc":"","poemindex":69},{"author":"王維","charstyle":"近體詩","id":2899,"chapter":"卷十三","chapternum":13,"title":"登辨覺寺","titledesc":"","content":"竹徑從初地蓮峯出化城窗中三楚盡林上九江平嫩草承趺坐長松響梵聲空居法雲外觀世得無生","collection":"","collectiondesc":"","poemindex":70},{"author":"王維","charstyle":"近體詩","id":2900,"chapter":"卷十三","chapternum":13,"title":"晩春嚴少尹與諸公見過","titledesc":"","content":"松菊荒三徑圗書共五車烹葵邀上客㸔竹到貧家鵲乳先春草鶯啼過落花自憐黄髮暮一倍惜年華","collection":"","collectiondesc":"","poemindex":71},{"author":"王維","charstyle":"近體詩","id":2901,"chapter":"卷十三","chapternum":13,"title":"山居秋暝","titledesc":"","content":"空山新雨後天氣晩來秋明月松間照清泉石上流竹喧歸浣女蓮動下漁舟隨意春芳歇王孫自可留","collection":"","collectiondesc":"","poemindex":72},{"author":"王維","charstyle":"近體詩","id":2902,"chapter":"卷十三","chapternum":13,"title":"終南别業","titledesc":"","content":"中歲頗好道晩家南山陲興來每獨往勝事空自知行到水窮處坐㸔雲起時偶然值林叟談笑無還期","collection":"","collectiondesc":"","poemindex":73},{"author":"王維","charstyle":"近體詩","id":2903,"chapter":"卷十三","chapternum":13,"title":"歸嵩山作","titledesc":"","content":"清川帶長薄車馬去閒閒流水如有意暮禽相與還荒城臨古渡落日滿秋山迢遞嵩髙下歸來且閉關","collection":"","collectiondesc":"","poemindex":74},{"author":"王維","charstyle":"近體詩","id":2904,"chapter":"卷十三","chapternum":13,"title":"歸輞川作","titledesc":"","content":"谷口疎鐘動漁樵稍欲稀悠然逺山暮獨向白雲歸菱蔓弱難定楊花輕易飛東臯春草色惆悵掩柴扉","collection":"","collectiondesc":"","poemindex":75},{"author":"王維","charstyle":"近體詩","id":2905,"chapter":"卷十三","chapternum":13,"title":"山居即事","titledesc":"","content":"寂寞掩柴扉蒼茫對落暉鶴巢松樹遍人訪蓽門稀綠竹含新粉紅蓮落故衣渡頭烟火起處處采菱歸","collection":"","collectiondesc":"","poemindex":76},{"author":"王維","charstyle":"近體詩","id":2906,"chapter":"卷十三","chapternum":13,"title":"終南山","titledesc":"","content":"太乙近天都連山到海隅白雲迴望合青藹入㸔無分野中峰變陰晴衆壑殊欲投人處宿隔水問樵夫","collection":"","collectiondesc":"","poemindex":77},{"author":"王維","charstyle":"近體詩","id":2907,"chapter":"卷十三","chapternum":13,"title":"輞川閒居","titledesc":"","content":"一從歸白社不復到青門時倚檐前樹逺㸔原上村青菰臨水映白鳥向山翻寂寞於陵子桔橰方灌園","collection":"","collectiondesc":"","poemindex":78},{"author":"王維","charstyle":"近體詩","id":2908,"chapter":"卷十三","chapternum":13,"title":"凉州郊外遊望","titledesc":"","content":"野老纔三户邉邨少四隣婆娑依里社簫鼓賽田神灑酒澆芻狗焚香拜木人女巫紛屢舞羅襪自生塵","collection":"","collectiondesc":"","poemindex":79},{"author":"王維","charstyle":"近體詩","id":2909,"chapter":"卷十三","chapternum":13,"title":"觀獵","titledesc":"","content":"風勁角弓鳴將軍獵渭城草枯鷹眼疾雪盡馬蹄輕忽過新豐市還歸細柳營迴㸔射鵰處千里暮雲平","collection":"","collectiondesc":"","poemindex":80},{"author":"王維","charstyle":"近體詩","id":2910,"chapter":"卷十三","chapternum":13,"title":"漢江臨汎","titledesc":"","content":"楚塞三湘接荆門九𣲖通江流天地外山色有無中郡邑浮前浦波瀾動逺空襄陽好風日留與醉山翁","collection":"","collectiondesc":"","poemindex":81},{"author":"王維","charstyle":"近體詩","id":2911,"chapter":"卷十三","chapternum":13,"title":"汎前陂","titledesc":"","content":"秋空自明迥况復逺人間暢以沙際鶴兼之雲外山澄波澹將夕清月皓方閒此夜任孤棹夷猶殊未還","collection":"","collectiondesc":"","poemindex":82},{"author":"王維","charstyle":"近體詩","id":2912,"chapter":"卷十三","chapternum":13,"title":"使至塞上","titledesc":"","content":"單車欲問邊屬國過居延征蓬出漢塞歸雁入胡天大漠孤煙直長河落日圎蕭闗逢𠉀吏都䕶在燕然","collection":"","collectiondesc":"","poemindex":83},{"author":"王維","charstyle":"近體詩","id":2913,"chapter":"卷十三","chapternum":13,"title":"戲題示蕭氏甥","titledesc":"","content":"憐爾解臨池渠爺未學詩老夫何足似敝宅倘因之蘆笋穿荷葉菱花罥雁兒郗公不易勝莫著外家欺","collection":"","collectiondesc":"","poemindex":84},{"author":"王維","charstyle":"近體詩","id":2914,"chapter":"卷十三","chapternum":13,"title":"春閨","titledesc":"","content":"新妝可憐色落日卷簾帷鑪氣清珍簞墻陰上玉墀春蟲飛網户暮雀隱花枝向晩多愁思閒窓桃李時","collection":"","collectiondesc":"","poemindex":85},{"author":"王維","charstyle":"近體詩","id":2915,"chapter":"卷十三","chapternum":13,"title":"秋夜獨坐","titledesc":"","content":"獨坐悲雙鬢空堂欲二更雨中山果落燈下草蟲鳴白髮終難變黄金不可成欲知除老病惟有學無生奉和聖製上已於望春亭觀禊飲應制\n長樂青門外宜春小苑東樓開萬井上輦過百花中畵鷁移仙仗金貂列上公清謌邀落日妙舞向春風渭水眀秦甸黄山入漢宫君王來祓禊灞滻亦朝宗","collection":"","collectiondesc":"","poemindex":86},{"author":"王維","charstyle":"近體詩","id":2916,"chapter":"卷十三","chapternum":13,"title":"奉和聖製暮春送朝集使歸郡應制","titledesc":"","content":"萬國仰宗周衣冠拜冕旒玉乘迎大客金節送諸侯祖席傾三省褰帷向九州楊花飛上路槐色蔭通溝來預鈞天樂歸分漢主憂宸章類河漢垂象滿中州","collection":"","collectiondesc":"","poemindex":87},{"author":"王維","charstyle":"近體詩","id":2917,"chapter":"卷十三","chapternum":13,"title":"奉和聖製重陽節宰臣及羣官上壽應制","titledesc":"","content":"四海方無事三秋大有年百生逢此日萬壽願齊天芍藥和金鼎茱萸插玳筵玉堂開右个天樂動宫懸御柳疎秋景城鴉拂曙烟無窮菊花節長奉柏梁篇","collection":"","collectiondesc":"","poemindex":88},{"author":"王維","charstyle":"近體詩","id":2918,"chapter":"卷十三","chapternum":13,"title":"奉和聖製十五夜然燈繼以酺宴應制","titledesc":"","content":"上路笙歌滿春城刻漏長遊人多晝日明月讓燈光魚鑰通翔鳳龍輿出建章九衢陳廣樂百福透名香仙伎來金殿都人遶玉堂定應偷妙舞從此學新妝奉引迎三事司儀列萬方願將天地壽同以獻君王","collection":"","collectiondesc":"","poemindex":89},{"author":"王維","charstyle":"近體詩","id":2919,"chapter":"卷十三","chapternum":13,"title":"奉和聖製幸玉真公主山莊因題石壁十韻之作應制","titledesc":"","content":"碧落風烟外瑶臺道路賖如何連帝苑别自有仙家比地廻鸞駕緣谿轉翠華洞中開日月牕裏發雲霞庭養冲天鶴溪流上漢查種田生白玉泥竈化丹砂谷靜泉逾響山深日易斜御羮和石髓香飯進胡麻大道今無外長生詎有涯還瞻九霄上來往五雲車","collection":"","collectiondesc":"","poemindex":90},{"author":"王維","charstyle":"近體詩","id":2920,"chapter":"卷十三","chapternum":13,"title":"和僕射晉公扈從溫湯","titledesc":"","content":"天子幸新豐旌旗渭水東寒山天仗外溫谷幔城中奠玉羣仙座焚香太乙宫出遊逢牧馬罷獵見非熊上宰無為化明時太古同靈芝三秀紫陳粟萬箱紅王禮尊儒教天兵小戰功謀猷歸哲匠詞賦屬文宗司諫方無闕陳詩且未工長吟吉甫頌朝夕仰清風","collection":"","collectiondesc":"","poemindex":91},{"author":"王維","charstyle":"近體詩","id":2921,"chapter":"卷十三","chapternum":13,"title":"贈東嶽焦鍊師","titledesc":"","content":"先生千載餘五嶽遍曾居遥識齊侯鼎新過王母廬不能師孔墨何事問長沮玉管時來鳳銅盤即釣魚竦身空裏語眀目夜中書自有還丹術時論太素初頻䝉露版詔時降軟輪車山靜泉逾響松髙枝轉疎搘頤問樵客世上復何如","collection":"","collectiondesc":"","poemindex":92},{"author":"王維","charstyle":"近體詩","id":2922,"chapter":"卷十三","chapternum":13,"title":"送秘書晁監還日本國〈并序〉","titledesc":"舜覲羣后有苖不格禹㑹諸侯防風後至動干戚之舞興斧鉞之誅乃貢九牧之金始頒五瑞之玉我開元天地大寶聖文神武應道皇帝大道之行先天布化乾元廣運涵育無垠若華為東道之標戴勝為西門之𠉀豈甘心於笻杖非徵貢於𮎛茅亦由呼韓來朝舍於蒲萄之館卑彌遣使報以蛟龍之錦犧牲玉帛以將厚意服食器用不寶逺物百神受職五老告期况乎戴髮含齒得不稽顙屈膝海東國日本為大服聖人之訓有君子之風正朔本乎夏時衣裳同乎漢制歴歲方達繼舊好於行人滔天無涯貢方物於天子同儀加等位在王侯之先掌次改觀不居蠻夷之邸我無爾詐爾無我虞彼以好來廢闗弛禁上敷文教虚至實歸故人民雜裾往來如市晁司馬結髮遊聖負笈辭親問禮於老耼學詩於子夏魯借車馬孔丘遂適於宗周鄭獻縞衣季札始通於上國名成太學官至客卿必齊之姜不歸娶於髙國在楚猶晉亦何獨於由余遊宦三年願以君羮遺母不居一國欲其晝錦還鄉莊舄既顯而思歸闗公報恩而終去於是稽首北闕裹足東轅篋命賜之衣懷敬問之詔金簡玉字傳道經於絶域之人方鼎彞尊致分器於異姓之國琅琊臺上廻望龍門碣石館前夐然鳥逝鯨魚噴浪則萬里倒廻鷁首乘雲則八風郤走扶桑若薺鬰島如萍沃白日而簸三山浮蒼天而吞九域黃雀之風動地黑蜃之氣成雲淼不知其所之何相思之可寄嘻去帝鄉之故舊謁本朝之君臣詠七子之詩佩兩國之印恢我王度諭彼蕃臣三寸猶在樂毅辭燕而未老十年在外信陵歸魏而逾尊子其行乎余贈言者","content":"積水不可極安知滄海東九州何處逺萬里若乘空向國惟㸔日歸帆但信風鰲身映天黑魚眼射波紅鄉樹扶桑外主人孤島中别離方異域音信若為通","collection":"","collectiondesc":"","poemindex":93},{"author":"王維","charstyle":"近體詩","id":2923,"chapter":"卷十三","chapternum":13,"title":"送李太守赴上洛","titledesc":"","content":"商山包楚鄧積翠藹沈沈驛路飛泉灑開門落照深野花開古戍行客響空林板屋春多雨山城晝欲陰丹泉通虢畧白羽抵荆岑若見西山爽應知黄綺心","collection":"","collectiondesc":"","poemindex":94},{"author":"王維","charstyle":"近體詩","id":2924,"chapter":"卷十三","chapternum":13,"title":"春過賀遂貟外藥園","titledesc":"","content":"前年槿籬故新作藥欄成香草為君子名花是長卿水穿盤石透藤繫古松生畵畏開廚走來䝉倒屣迎蔗漿菰米飯蒟醬露葵羮頗識灌園意於陵不自輕〈臣按庾肩吾古跡啟有廚畵猶飛句篇中畵畏開廚走想本於此〉","collection":"","collectiondesc":"","poemindex":95},{"author":"王維","charstyle":"近體詩","id":2925,"chapter":"卷十三","chapternum":13,"title":"遊化感寺","titledesc":"","content":"翡翠香烟合琉璃寶地平龍宫連棟宇虎穴傍檐楹谷靜惟松響山深無烏聲瓊峯當户折金澗透林鳴郢路雲端迥秦川雨外晴鴈王銜果獻鹿女踏花行抖擻辭貧里歸依宿化城繞籬生野蕨空館發山櫻香飯青菰米嘉蔬綠笋莖誓陪清梵末端坐學無生","collection":"","collectiondesc":"","poemindex":96},{"author":"王維","charstyle":"近體詩","id":2926,"chapter":"卷十三","chapternum":13,"title":"遊悟真寺","titledesc":"","content":"聞道黄金地仍開白玉田擲山移巨石呪嶺出飛泉猛虎同三逕愁猿學四禪買香然緑桂乞火踏紅蓮草色揺霞上松聲汎月邊山河窮百二世界接三千梵宇聊憑視王城遂渺然灞陵纔出樹渭水欲連天逺縣分諸郭孤村起白煙望雲思聖主披霧隱羣賢薄宦慚尸素終身擬尚玄誰知草菴客曽和栢梁篇","collection":"","collectiondesc":"","poemindex":97},{"author":"王維","charstyle":"近體詩","id":2927,"chapter":"卷十三","chapternum":13,"title":"曉行巴峽","titledesc":"","content":"際曉投巴峽餘春憶帝京晴江一女浣朝日衆雞鳴水國舟中市山橋樹杪行登髙萬井出眺迥二流明人作殊方語鶯為故國聲賴多山水趣稍解别離情","collection":"","collectiondesc":"","poemindex":98},{"author":"王維","charstyle":"近體詩","id":2928,"chapter":"卷十三","chapternum":13,"title":"田家","titledesc":"","content":"舊穀行將盡良苗未可希老年方愛粥卒歲且無衣雀乳青苔井雞鳴白板扉柴車駕羸牸草屩牧豪豨夕雨紅榴拆新秋綠芋肥餉田桑下憇旁舍草中歸住處名愚谷何煩問是非","collection":"","collectiondesc":"","poemindex":99},{"author":"王維","charstyle":"近體詩","id":2929,"chapter":"卷十三","chapternum":13,"title":"奉和聖製從蓬萊向興慶閣道中留春雨中春望之作應制","titledesc":"","content":"渭水自縈秦塞曲黃山舊遶漢宫斜鑾輿迥出千門柳閣道迴㸔上苑花雲裏帝城雙鳳闕雨中春樹萬人家為乘陽氣行時令不是宸遊翫物華","collection":"","collectiondesc":"","poemindex":100},{"author":"王維","charstyle":"近體詩","id":2930,"chapter":"卷十三","chapternum":13,"title":"大同殿柱産玉芝龍池上有慶雲神光照殿百官共覩聖恩便賜宴樂敢書即事","titledesc":"","content":"欲笑周文歌宴鎬遥輕漢武樂横汾豈如玉殿生三秀詎有銅池出五雲陌上堯樽傾北斗樓前舜樂動南薰共歡天意同人意萬歲千秋奉聖君","collection":"","collectiondesc":"","poemindex":101},{"author":"王維","charstyle":"近體詩","id":2931,"chapter":"卷十三","chapternum":13,"title":"勅賜百官櫻桃","titledesc":"","content":"芙蓉闕下㑹千官紫禁朱櫻出上闌纔是寢園春薦後非闗御苑鳥銜殘歸鞍競帶青絲籠中使頻傾赤玉盤飽食不須愁内熱大官還有蔗漿寒","collection":"","collectiondesc":"","poemindex":102},{"author":"王維","charstyle":"近體詩","id":2932,"chapter":"卷十三","chapternum":13,"title":"勅借岐王九成宫避暑應教","titledesc":"","content":"帝子逺辭丹鳳闕天書遥借翠微宫隔窓雲霧生衣上卷幔山泉入鏡中林下水聲喧語笑巖間樹色隠房櫳仙家未必能勝此何事吹笙向碧空","collection":"","collectiondesc":"","poemindex":103},{"author":"王維","charstyle":"近體詩","id":2933,"chapter":"卷十三","chapternum":13,"title":"和賈舍人早朝大眀宫之作","titledesc":"","content":"絳幘雞人報曉籌尚衣方進翠雲裘九天閶闔開宫殿萬國衣冠拜冕旒日色纔臨仙掌動香煙欲傍衮龍浮朝罷須裁五色詔珮聲歸向鳳池頭","collection":"","collectiondesc":"","poemindex":104},{"author":"王維","charstyle":"近體詩","id":2934,"chapter":"卷十三","chapternum":13,"title":"和太常韋主簿五郎溫湯寓日之作","titledesc":"","content":"漢主離宫接露臺秦川一半夕陽開青山盡是朱旗繞碧澗翻從玉殿來新豐樹裏行人度小苑城邉獵騎廻聞道甘泉能獻賦懸知獨有子雲才","collection":"","collectiondesc":"","poemindex":105},{"author":"王維","charstyle":"近體詩","id":2935,"chapter":"卷十三","chapternum":13,"title":"酬郭給事","titledesc":"","content":"洞門髙閣靄餘輝桃李陰陰柳絮飛禁裏疎鐘官舍晩省中啼鳥吏人稀晨揺玉珮趨金殿夕奉天書拜瑣闈强欲從君無那老將因卧病解朝衣","collection":"","collectiondesc":"","poemindex":106},{"author":"王維","charstyle":"近體詩","id":2936,"chapter":"卷十三","chapternum":13,"title":"出塞作","titledesc":"","content":"居延城外獵天驕白草連山野火燒暮雲空磧時驅馬秋日平原好射鵰䕶羌校尉朝乘障破虜將軍夜渡遼玉靶角弓珠勒馬漢家將賜霍嫖姚","collection":"","collectiondesc":"","poemindex":107},{"author":"王維","charstyle":"近體詩","id":2937,"chapter":"卷十三","chapternum":13,"title":"送楊少府貶郴州","titledesc":"","content":"明到衡山與洞庭若為秋月聽猿聲愁㸔北渚三湘逺惡說南風五兩輕青草瘴時過夏口白頭浪裏出湓城長沙不久留才子賈誼何須弔屈平","collection":"","collectiondesc":"","poemindex":108},{"author":"王維","charstyle":"近體詩","id":2938,"chapter":"卷十三","chapternum":13,"title":"過乘如禪師蕭居士嵩丘蘭若","titledesc":"","content":"無着天親弟與兄嵩丘蘭若一峯晴食隨鳴磬巢烏下行踏空林落葉聲迸水定侵香案溼雨花應共石牀平深洞長松何所有儼然天竺古先生","collection":"","collectiondesc":"","poemindex":109},{"author":"王維","charstyle":"近體詩","id":2939,"chapter":"卷十三","chapternum":13,"title":"春日與裴迪過新昌里訪吕逸人不遇","titledesc":"","content":"桃源一向絶風塵栁市南頭訪隱淪到門不敢題凡鳥㸔竹何須間主人城外青山如屋裏東家流水入西隣閉户著書多歲月種松皆作老龍鱗","collection":"","collectiondesc":"","poemindex":110},{"author":"王維","charstyle":"近體詩","id":2940,"chapter":"卷十三","chapternum":13,"title":"酌酒與裴迪","titledesc":"","content":"酌酒與君君自寛人情翻覆似波瀾白首相知猶按劍朱門先達笑彈冠草色全經細雨濕花枝欲動春風寒世事浮雲何足問不如髙卧且加餐","collection":"","collectiondesc":"","poemindex":111},{"author":"王維","charstyle":"近體詩","id":2941,"chapter":"卷十三","chapternum":13,"title":"早秋山中作","titledesc":"","content":"無才不敢累眀時思向東谿守故籬豈厭尚平婚嫁早却嫌陶令去官遲草間蛩響臨秋急山裏蟬聲薄暮悲寂寞柴門人不到空林獨與白雲期","collection":"","collectiondesc":"","poemindex":112},{"author":"王維","charstyle":"近體詩","id":2942,"chapter":"卷十三","chapternum":13,"title":"積雨輞川莊作","titledesc":"","content":"積雨空林烟火遲蒸藜炊黍餉東菑漠漠水田飛白鷺陰陰夏木囀黃鸝山中習靜觀朝槿松下清齋折露葵野老與人爭席罷海鷗何事更相疑","collection":"","collectiondesc":"","poemindex":113},{"author":"王維","charstyle":"近體詩","id":2943,"chapter":"卷十三","chapternum":13,"title":"息夫人","titledesc":"","content":"莫以今時寵能忘舊日恩㸔花滿眼淚不共楚王言〈本事云寧王曼宅左有賣餅者妻纎白眀媚王一見屬目厚遺其夫娶之寵惜逾等歲餘因問曰汝復憶餅師否黙然不對王命餅師使見之其妻注視雙淚垂頰若不勝情時王座客十餘人皆當時文士無不悽異王命賦詩維詩先成云云座客無敢繼者王乃歸餅師妻以終其志〉","collection":"","collectiondesc":"","poemindex":114},{"author":"王維","charstyle":"近體詩","id":2944,"chapter":"卷十三","chapternum":13,"title":"班媫妤","titledesc":"","content":"宫殿生秋草君王恩幸疎那堪聞鳳吹門外度金輿","collection":"","collectiondesc":"","poemindex":115},{"author":"王維","charstyle":"近體詩","id":2945,"chapter":"卷十三","chapternum":13,"title":"華子岡","titledesc":"","content":"飛鳥去不窮連山復秋色上下華子岡惆悵情何極","collection":"輞川集二十首〈并序 錄八首〉","collectiondesc":"余别業在輞川山谷其遊止有孟城㘭華子岡文杏館斤竹嶺鹿柴〈士邁切韻㑹云山居以木柵作砦或作柴〉木蘭柴茱萸沜〈普半切義與泮通〉宫槐陌臨湖亭南垞欹湖栁浪欒家瀨金屑泉白石灘北垞竹里館辛夷塢漆園椒園等與裴迪閒暇各賦絶句云爾","poemindex":116},{"author":"王維","charstyle":"近體詩","id":2946,"chapter":"卷十三","chapternum":13,"title":"文杏館","titledesc":"","content":"文杏裁為梁香茅結為宇不知棟裏雲去作人間雨","collection":"輞川集二十首〈并序 錄八首〉","collectiondesc":"余别業在輞川山谷其遊止有孟城㘭華子岡文杏館斤竹嶺鹿柴〈士邁切韻㑹云山居以木柵作砦或作柴〉木蘭柴茱萸沜〈普半切義與泮通〉宫槐陌臨湖亭南垞欹湖栁浪欒家瀨金屑泉白石灘北垞竹里館辛夷塢漆園椒園等與裴迪閒暇各賦絶句云爾","poemindex":117},{"author":"王維","charstyle":"近體詩","id":2947,"chapter":"卷十三","chapternum":13,"title":"鹿柴","titledesc":"","content":"空山不見人但聞人語響返景入深林復照青苔上","collection":"輞川集二十首〈并序 錄八首〉","collectiondesc":"余别業在輞川山谷其遊止有孟城㘭華子岡文杏館斤竹嶺鹿柴〈士邁切韻㑹云山居以木柵作砦或作柴〉木蘭柴茱萸沜〈普半切義與泮通〉宫槐陌臨湖亭南垞欹湖栁浪欒家瀨金屑泉白石灘北垞竹里館辛夷塢漆園椒園等與裴迪閒暇各賦絶句云爾","poemindex":118},{"author":"王維","charstyle":"近體詩","id":2948,"chapter":"卷十三","chapternum":13,"title":"柳浪","titledesc":"","content":"分行接綺樹倒影入清漪不學御溝上春風傷别離","collection":"輞川集二十首〈并序 錄八首〉","collectiondesc":"余别業在輞川山谷其遊止有孟城㘭華子岡文杏館斤竹嶺鹿柴〈士邁切韻㑹云山居以木柵作砦或作柴〉木蘭柴茱萸沜〈普半切義與泮通〉宫槐陌臨湖亭南垞欹湖栁浪欒家瀨金屑泉白石灘北垞竹里館辛夷塢漆園椒園等與裴迪閒暇各賦絶句云爾","poemindex":119},{"author":"王維","charstyle":"近體詩","id":2949,"chapter":"卷十三","chapternum":13,"title":"白石灘","titledesc":"","content":"清淺白石灘綠蒲向堪把家住水東西浣紗眀月下","collection":"輞川集二十首〈并序 錄八首〉","collectiondesc":"余别業在輞川山谷其遊止有孟城㘭華子岡文杏館斤竹嶺鹿柴〈士邁切韻㑹云山居以木柵作砦或作柴〉木蘭柴茱萸沜〈普半切義與泮通〉宫槐陌臨湖亭南垞欹湖栁浪欒家瀨金屑泉白石灘北垞竹里館辛夷塢漆園椒園等與裴迪閒暇各賦絶句云爾","poemindex":120},{"author":"王維","charstyle":"近體詩","id":2950,"chapter":"卷十三","chapternum":13,"title":"竹里館","titledesc":"","content":"獨坐幽篁裏彈琴復長嘯深林人不知眀月來相照","collection":"輞川集二十首〈并序 錄八首〉","collectiondesc":"余别業在輞川山谷其遊止有孟城㘭華子岡文杏館斤竹嶺鹿柴〈士邁切韻㑹云山居以木柵作砦或作柴〉木蘭柴茱萸沜〈普半切義與泮通〉宫槐陌臨湖亭南垞欹湖栁浪欒家瀨金屑泉白石灘北垞竹里館辛夷塢漆園椒園等與裴迪閒暇各賦絶句云爾","poemindex":121},{"author":"王維","charstyle":"近體詩","id":2951,"chapter":"卷十三","chapternum":13,"title":"辛夷塢","titledesc":"","content":"木末芙容花山中發紅蕚澗户寂無人紛紛開且落","collection":"輞川集二十首〈并序 錄八首〉","collectiondesc":"余别業在輞川山谷其遊止有孟城㘭華子岡文杏館斤竹嶺鹿柴〈士邁切韻㑹云山居以木柵作砦或作柴〉木蘭柴茱萸沜〈普半切義與泮通〉宫槐陌臨湖亭南垞欹湖栁浪欒家瀨金屑泉白石灘北垞竹里館辛夷塢漆園椒園等與裴迪閒暇各賦絶句云爾","poemindex":122},{"author":"王維","charstyle":"近體詩","id":2952,"chapter":"卷十三","chapternum":13,"title":"漆園","titledesc":"","content":"古人非傲吏自闕經世務偶寄一微官婆娑數株樹","collection":"輞川集二十首〈并序 錄八首〉","collectiondesc":"余别業在輞川山谷其遊止有孟城㘭華子岡文杏館斤竹嶺鹿柴〈士邁切韻㑹云山居以木柵作砦或作柴〉木蘭柴茱萸沜〈普半切義與泮通〉宫槐陌臨湖亭南垞欹湖栁浪欒家瀨金屑泉白石灘北垞竹里館辛夷塢漆園椒園等與裴迪閒暇各賦絶句云爾","poemindex":123},{"author":"王維","charstyle":"近體詩","id":2953,"chapter":"卷十三","chapternum":13,"title":"答裴迪輞口遇雨憶終南山之作","titledesc":"","content":"淼淼寒流廣蒼蒼秋雨晦君問終南山心知白雲外","collection":"","collectiondesc":"","poemindex":124},{"author":"王維","charstyle":"近體詩","id":2954,"chapter":"卷十三","chapternum":13,"title":"山中寄諸弟妺","titledesc":"","content":"山中多法侣禪誦自為羣城郭遥相望惟應見白雲","collection":"","collectiondesc":"","poemindex":125},{"author":"王維","charstyle":"近體詩","id":2955,"chapter":"卷十三","chapternum":13,"title":"扶南曲〈一作班婕妤〉","titledesc":"","content":"恠來妝閣閉朝下不相迎總在春園裏花間笑語聲","collection":"","collectiondesc":"","poemindex":126},{"author":"王維","charstyle":"近體詩","id":2956,"chapter":"卷十三","chapternum":13,"title":"送别","titledesc":"","content":"山中相送罷日暮掩柴扉春草年年緑王孫歸不歸","collection":"","collectiondesc":"","poemindex":127},{"author":"王維","charstyle":"近體詩","id":2957,"chapter":"卷十三","chapternum":13,"title":"臨髙臺送黎拾遺","titledesc":"","content":"相送臨髙臺川原杳何極日暮飛鳥還行人去不息","collection":"","collectiondesc":"","poemindex":128},{"author":"王維","charstyle":"近體詩","id":2958,"chapter":"卷十三","chapternum":13,"title":"崔九弟欲往南山馬上口號與别","titledesc":"","content":"城隅一分手幾日還相見山中有桂花莫待花如霰","collection":"","collectiondesc":"","poemindex":129},{"author":"王維","charstyle":"近體詩","id":2959,"chapter":"卷十三","chapternum":13,"title":"雜詩","titledesc":"","content":"家住孟津河門對孟津口常有江南船寄書家中否君自故鄉來應知故鄉事來日綺窗前寒梅着花未已見寒梅發復聞啼鳥聲心心視春草畏向堦前生","collection":"","collectiondesc":"","poemindex":130},{"author":"王維","charstyle":"近體詩","id":2960,"chapter":"卷十三","chapternum":13,"title":"相思","titledesc":"","content":"紅豆生南國秋來發故枝願君多采擷此物最相思〈紀事云祿山之亂李龜年奔於江潭曾於湘中採訪使筵上唱此詞又清風明月苦相思蕩子從戎十載餘征人去日殷勤囑歸雁來時數附書皆維所製而梨園唱焉〉","collection":"","collectiondesc":"","poemindex":131},{"author":"王維","charstyle":"近體詩","id":2961,"chapter":"卷十三","chapternum":13,"title":"闕題","titledesc":"","content":"荆谿白石出天寒紅葉稀山路元無雨空翠溼人衣","collection":"","collectiondesc":"","poemindex":132},{"author":"王維","charstyle":"近體詩","id":2962,"chapter":"卷十三","chapternum":13,"title":"田園","titledesc":"","content":"采菱渡頭風急策杖林西日斜杏樹壇邉漁父桃花源裏人家\n萋萋春草秋緑落落長松夏寒牛羊自歸村巷童稚不識衣冠\n山下孤煙逺村天邉獨樹高原一瓢顔囘陋巷五栁先生對門\n桃紅復含宿雨柳綠更帶朝烟花落家僮未掃鳥啼山客猶眠\n酌酒㑹臨泉水抱琴好倚長松南園露葵朝折東谷黄粱夜舂","collection":"","collectiondesc":"","poemindex":133},{"author":"王維","charstyle":"近體詩","id":2963,"chapter":"卷十三","chapternum":13,"title":"少年行","titledesc":"","content":"新豐美酒斗十千咸陽遊俠多少年相逢意氣為君飲繫馬髙樓垂栁邉\n出身仕漢羽林郎初隨驃騎戰漁陽孰知不向邉庭苦縱死猶聞俠骨香","collection":"","collectiondesc":"","poemindex":134},{"author":"王維","charstyle":"近體詩","id":2964,"chapter":"卷十三","chapternum":13,"title":"九月九日憶山東兄弟〈時年十七〉","titledesc":"","content":"獨在異鄉為異客每逢佳節倍思親遥知兄弟登髙處遍插茱萸少一人","collection":"","collectiondesc":"","poemindex":135},{"author":"王維","charstyle":"近體詩","id":2965,"chapter":"卷十三","chapternum":13,"title":"送元二使安西","titledesc":"","content":"渭城朝雨裛輕塵客舍青青柳色新勸君更盡一杯酒西出陽闗無故人","collection":"","collectiondesc":"","poemindex":136},{"author":"王維","charstyle":"近體詩","id":2966,"chapter":"卷十三","chapternum":13,"title":"送沈子歸江東","titledesc":"","content":"楊柳渡頭行客稀罟師盪漿向臨圻唯有相思似春色江南江北送春歸","collection":"","collectiondesc":"","poemindex":137},{"author":"王維","charstyle":"近體詩","id":2967,"chapter":"卷十三","chapternum":13,"title":"與盧員外象過崔處士興宗林亭","titledesc":"","content":"綠樹重陰蓋四隣青苔日厚自無塵科頭箕踞長松下白眼㸔他世上人","collection":"","collectiondesc":"","poemindex":138},{"author":"王維","charstyle":"近體詩","id":2968,"chapter":"卷十三","chapternum":13,"title":"寒食汜上作","titledesc":"","content":"廣武城邉逢暮春汶陽歸客淚沾巾落花寂寂啼山鳥楊柳青青渡水人","collection":"","collectiondesc":"","poemindex":139},{"author":"王維","charstyle":"近體詩","id":2969,"chapter":"卷十三","chapternum":13,"title":"戲題輞川别業","titledesc":"","content":"柳條拂地不須折松樹披雲從更長藤花欲暗藏猱子柏葉初齊養麝香","collection":"","collectiondesc":"","poemindex":140},{"author":"王維","charstyle":"近體詩","id":2970,"chapter":"卷十三","chapternum":13,"title":"菩提寺禁裴迪來相㸔說逆賊等凝碧池上作音樂供奉人等舉聲便一時淚下私成口號誦示裴迪","titledesc":"","content":"萬户傷心生野烟百官何日更朝天秋槐葉落空宫裏凝碧池頭奏管絃〈紀事云祿山大㑹凝碧池梨園子弟欷歔泣下樂工雷海青擲樂器西向大慟賊支解于試馬殿維時拘于菩提寺有詩云云後聞行在賊平皆下獄獨維得免〉","collection":"","collectiondesc":"","poemindex":141},{"author":"王維","charstyle":"近體詩","id":2971,"chapter":"卷十三","chapternum":13,"title":"劇嘲史寰","titledesc":"","content":"清風細雨溼梅花驟馬先過碧玉家正値楚王宫裏至門前初下七香車","collection":"","collectiondesc":"","poemindex":142},{"author":"王縉","charstyle":"近體詩","id":2972,"chapter":"卷十三","chapternum":13,"title":"送孫秀才","titledesc":"","content":"帝城風日好况復建平家玉枕雙紋簟金盤五色𤓰山中無魯酒山下飯胡麻莫厭田家苦歸期逺復賖","collection":"","collectiondesc":"","poemindex":143},{"author":"王縉","charstyle":"近體詩","id":2973,"chapter":"卷十三","chapternum":13,"title":"九日作","titledesc":"","content":"莫將邊地比京都八月嚴霜草已枯今日登髙樽酒裏不知能有菊花無","collection":"","collectiondesc":"","poemindex":144}]