[{"id":63255,"chapter":"卷六十三","chapternum":63,"charstyle":"近體詩","title":"社日關路作","titledesc":"","collection":"","collectiondesc":"","poemindex":1,"author":"白居易","content":"晩景函關路，涼風社日天。\n青巖新有燕，紅樹欲無蟬。\n愁立驛樓上，厭行官堠前。\n蕭條秋興苦，漸近二毛年。\n"},{"id":63256,"chapter":"卷六十三","chapternum":63,"charstyle":"近體詩","title":"賦得古原草送别","titledesc":"","collection":"","collectiondesc":"","poemindex":2,"author":"白居易","content":"離離原上草，一嵗一枯榮。\n野火燒不盡，春風吹又生。\n逺芳侵古道，晴翠接荒城。\n又送王孫去，萋萋滿别情。\n"},{"id":63257,"chapter":"卷六十三","chapternum":63,"charstyle":"近體詩","title":"旅次景空寺宿幽上人院","titledesc":"","collection":"","collectiondesc":"","poemindex":3,"author":"白居易","content":"不與人境接，寺門開向山。\n暮鐘鳴鳥聚，秋雨病僧閒。\n月隠雲樹外，螢飛廊宇間。\n幸投花界宿，暫得静心顔。\n"},{"id":63258,"chapter":"卷六十三","chapternum":63,"charstyle":"近體詩","title":"秋暮郊居書懷","titledesc":"","collection":"","collectiondesc":"","poemindex":4,"author":"白居易","content":"郊居人事少，晝卧對林巒。\n窮巷厭多雨，貧家愁早寒。\n葛衣秋未換，書卷病仍㸔。\n若問生涯計，前溪一釣竿。\n"},{"id":63259,"chapter":"卷六十三","chapternum":63,"charstyle":"近體詩","title":"客中守嵗〈在栁家莊〉","titledesc":"","collection":"","collectiondesc":"","poemindex":5,"author":"白居易","content":"守歳樽無酒，思鄉淚滿巾。\n始知為客苦，不及在家貧。\n畏老偏驚節，防愁預惡春。\n故園今夜裏，應念未歸人。\n"},{"id":63260,"chapter":"卷六十三","chapternum":63,"charstyle":"近體詩","title":"涼夜有懷","titledesc":"","collection":"","collectiondesc":"","poemindex":6,"author":"白居易","content":"念别感時節，早蛩聞一聲。\n風簾夜涼入，露簟秋意生。\n燈盡夢初罷，月斜天未明。\n闇凝無限思，起傍藥欄行。\n"},{"id":63261,"chapter":"卷六十三","chapternum":63,"charstyle":"近體詩","title":"夜坐","titledesc":"","collection":"","collectiondesc":"","poemindex":7,"author":"白居易","content":"斜月入前楹，迢遙夜坐情。\n梧桐上階影，蟋蟀近牀聲。\n曙傍窓間至，秋從簟上生。\n感時因憶事，不寢到雞鳴。\n"},{"id":63262,"chapter":"卷六十三","chapternum":63,"charstyle":"近體詩","title":"江夜舟行","titledesc":"","collection":"","collectiondesc":"","poemindex":8,"author":"白居易","content":"煙澹月濛濛，舟行夜色中。\n江鋪滿槽水，帆展半檣風。\n叫曙嗷嗷雁，啼秋唧唧蟲。\n只應催北客，早作白鬚翁。\n"},{"id":63263,"chapter":"卷六十三","chapternum":63,"charstyle":"近體詩","title":"途中感秋","titledesc":"","collection":"","collectiondesc":"","poemindex":9,"author":"白居易","content":"節物行搖落，年顔坐變衰。\n樹初黄葉日，人欲白頭時。\n鄉國程程逺，親朋處處辭。\n惟憐病與老，一步不相離。\n"},{"id":63264,"chapter":"卷六十三","chapternum":63,"charstyle":"近體詩","title":"江樓偶宴贈同座","titledesc":"","collection":"","collectiondesc":"","poemindex":10,"author":"白居易","content":"南浦閒行罷，西樓小宴時。\n望湖凭檻久，待月放杯遲。\n江果嘗盧橘，山歌聴竹枝。\n相逢且同樂，何必舊相知。\n"},{"id":63265,"chapter":"卷六十三","chapternum":63,"charstyle":"近體詩","title":"櫻桃花下歎白髪","titledesc":"","collection":"","collectiondesc":"","poemindex":11,"author":"白居易","content":"逐處花皆好，隨年貌自衰。\n紅櫻滿眼日，白髪半頭時。\n倚樹無言久，攀條欲放遲。\n臨風兩堪歎，如雪復如絲。\n"},{"id":63266,"chapter":"卷六十三","chapternum":63,"charstyle":"近體詩","title":"官舍閒題","titledesc":"","collection":"","collectiondesc":"","poemindex":12,"author":"白居易","content":"職散優閒地，身慵老大時。\n送春惟有酒，銷日不過棋。\n禄米麞牙稻，園蔬鴨脚葵。\n飽餐晨晏起，餘暇弄龜兒〈龜兒即小姪名〉。\n"},{"id":63267,"chapter":"卷六十三","chapternum":63,"charstyle":"近體詩","title":"清明送韋侍郎貶䖍州","titledesc":"","collection":"","collectiondesc":"","poemindex":13,"author":"白居易","content":"寂寞清明日，蕭條司馬家。\n留餳和冷粥，出火煑新茶。\n欲别能無酒，相留亦有花。\n南遷更何處，此地巳天涯。\n"},{"id":63268,"chapter":"卷六十三","chapternum":63,"charstyle":"近體詩","title":"東亭閒望","titledesc":"","collection":"","collectiondesc":"","poemindex":14,"author":"白居易","content":"東亭盡日坐，誰伴寂寥身。\n緑桂為佳客，紅蕉當美人。\n笑言雖不接，情狀似相親。\n不作悠悠想，如何度晩春。\n"},{"id":63269,"chapter":"卷六十三","chapternum":63,"charstyle":"近體詩","title":"中書夜直夢忠州","titledesc":"","collection":"","collectiondesc":"","poemindex":15,"author":"白居易","content":"閣下燈前夢，巴南城裏遊。\n覔花來渡口，尋寺下山頭。\n江色分明緑，猿聲依舊愁。\n禁鐘驚睡覺，惟不上東樓。\n"},{"id":63270,"chapter":"卷六十三","chapternum":63,"charstyle":"近體詩","title":"暮歸","titledesc":"","collection":"","collectiondesc":"","poemindex":16,"author":"白居易","content":"不覺百年半，何曽一日閒。\n朝隨燭影出，暮趂鼓聲還。\n甕裏非無酒，牆頭亦有山。\n歸來常困卧，早晩得開顔。\n"},{"id":63271,"chapter":"卷六十三","chapternum":63,"charstyle":"近體詩","title":"久不見韓侍郎戲題四韻以寄之","titledesc":"","collection":"","collectiondesc":"","poemindex":17,"author":"白居易","content":"近來韓閣老，疎我我心知。\n户大嫌甜酒，才髙笑小詩。\n静吟乘月夜，閒醉曠花時。\n還有愁同處，春風滿鬢絲。\n"},{"id":63272,"chapter":"卷六十三","chapternum":63,"charstyle":"近體詩","title":"代人贈王貟外","titledesc":"","collection":"","collectiondesc":"","poemindex":18,"author":"白居易","content":"好在王貟外，平生記得不。\n共賖黄叟酒，同上莫愁樓。\n静接殷勤語，狂隨爛漫遊。\n那知今日眼，相見冷於秋。\n"},{"id":63273,"chapter":"卷六十三","chapternum":63,"charstyle":"近體詩","title":"玉真張觀主下小女冠阿容","titledesc":"","collection":"","collectiondesc":"","poemindex":19,"author":"白居易","content":"綽約小天仙，生來十六年。\n姑山半峰雪，瑤水一枝蓮。\n晚院花留立，春窓月伴眠。\n迴眸雖欲語，阿母在傍邉。\n"},{"id":63274,"chapter":"卷六十三","chapternum":63,"charstyle":"近體詩","title":"訪陳二","titledesc":"","collection":"","collectiondesc":"","poemindex":20,"author":"白居易","content":"曉垂朱綬帶，晩著白綸巾。\n出去為朝客，歸來是野人。\n兩飱聊過日，一榻足容身。\n此外皆閒事，時時訪老陳。\n"},{"id":63275,"chapter":"卷六十三","chapternum":63,"charstyle":"近體詩","title":"晚庭逐涼","titledesc":"","collection":"","collectiondesc":"","poemindex":21,"author":"白居易","content":"送客出門後，移牀下砌初。\n趂涼行繞竹，引睡卧看書。\n老更為官拙，慵多向事疎。\n松窓倚藤杖，人道似僧居。\n"},{"id":63276,"chapter":"卷六十三","chapternum":63,"charstyle":"近體詩","title":"夜泊旅望","titledesc":"","collection":"","collectiondesc":"","poemindex":22,"author":"白居易","content":"少睡多愁客，中宵起望鄉。\n沙明連浦月，帆白滿船霜。\n近海江彌濶，迎秋夜更長。\n煙波三十宿，猶未到錢塘。\n"},{"id":63277,"chapter":"卷六十三","chapternum":63,"charstyle":"近體詩","title":"郡樓夜晏留客","titledesc":"","collection":"","collectiondesc":"","poemindex":23,"author":"白居易","content":"北客來相訪，東樓為一開。\n卷簾待月出，把火㸔潮來。\n艷聴竹枝曲，香傳蓮子杯。\n寒天殊未曉，歸騎且遲迴。\n"},{"id":63278,"chapter":"卷六十三","chapternum":63,"charstyle":"近體詩","title":"衰病","titledesc":"","collection":"","collectiondesc":"","poemindex":24,"author":"白居易","content":"老與病相仍，華簪髪不勝。\n行多朝散藥，睡少夜停燈。\n禄食分供鶴，朝衣減施僧。\n性多移不得，郡政漫如繩。\n"},{"id":63279,"chapter":"卷六十三","chapternum":63,"charstyle":"近體詩","title":"小嵗日對酒唫錢湖州所寄詩","titledesc":"","collection":"","collectiondesc":"","poemindex":25,"author":"白居易","content":"獨酌無多興，閒吟有所思。\n一杯新嵗酒，兩句故人詩。\n楊栁初黄日，髭鬚半白時。\n蹉跎春氣味，彼此老心知。\n"},{"id":63280,"chapter":"卷六十三","chapternum":63,"charstyle":"近體詩","title":"湖亭晚歸","titledesc":"","collection":"","collectiondesc":"","poemindex":26,"author":"白居易","content":"盡日湖亭卧，心閒事亦稀。\n起因殘醉醒，坐待晚涼歸。\n松雨飄藤帽，江風透葛衣。\n栁堤行不厭，沙軟絮霏霏。\n"},{"id":63281,"chapter":"卷六十三","chapternum":63,"charstyle":"近體詩","title":"閒卧〈一作賈島詩〉","titledesc":"","collection":"","collectiondesc":"","poemindex":27,"author":"白居易","content":"盡日前軒卧，神閒境亦空。\n有山當枕上，無事到心中。\n簾卷侵牀日，屏遮入座風。\n望春春未到，應在海門東。\n"},{"id":63282,"chapter":"卷六十三","chapternum":63,"charstyle":"近體詩","title":"病中書事","titledesc":"","collection":"","collectiondesc":"","poemindex":28,"author":"白居易","content":"三載卧山城，閒知接物情。\n鶯多過春語，蟬不待秋鳴。\n氣𠻳因寒發，風痰欲雨生。\n病身無所用，惟解卜隂晴。\n"},{"id":63283,"chapter":"卷六十三","chapternum":63,"charstyle":"近體詩","title":"臨池閒卧","titledesc":"","collection":"","collectiondesc":"","poemindex":29,"author":"白居易","content":"小竹圍庭匝，平池與砌連。\n閒多臨水坐，老愛向陽眠。\n營役抛身外，幽竒送枕前。\n誰家卧牀脚，解繫釣魚船。\n"},{"id":63284,"chapter":"卷六十三","chapternum":63,"charstyle":"近體詩","title":"寄皇甫七","titledesc":"","collection":"","collectiondesc":"","poemindex":30,"author":"白居易","content":"孟夏愛吾廬，陶潛語不虚。\n花樽飄落酒，風案展開書。\n隣女偷新果，家僮漉小魚。\n不知皇甫七，池上興何如。\n"},{"id":63285,"chapter":"卷六十三","chapternum":63,"charstyle":"近體詩","title":"重詠","titledesc":"","collection":"","collectiondesc":"","poemindex":31,"author":"白居易","content":"日覺雙眸暗，年驚兩鬢蒼。\n病應無處避，老更不宜忙。\n徇俗心情少，休官道理長。\n今秋歸去定，何必重思量。\n"},{"id":63286,"chapter":"卷六十三","chapternum":63,"charstyle":"近體詩","title":"武丘寺路〈去年重開寺路桃李蓮荷約種二千株〉","titledesc":"","collection":"","collectiondesc":"","poemindex":32,"author":"白居易","content":"自開山寺路，水陸往來頻。\n銀勒牽驕馬，花船載麗人。\n芰荷生欲遍，桃李種仍新。\n好住湖堤上，長留一道春。\n"},{"id":63287,"chapter":"卷六十三","chapternum":63,"charstyle":"近體詩","title":"河亭晴望","titledesc":"","collection":"","collectiondesc":"","poemindex":33,"author":"白居易","content":"風轉雲頭斂，煙銷水面開。\n晴虹橋影出，秋雁櫓聲來。\n郡靜官初罷，鄉遙信未迴。\n明朝是重九，誰勸菊花杯。\n"},{"id":63288,"chapter":"卷六十三","chapternum":63,"charstyle":"近體詩","title":"望亭驛酬别周判官","titledesc":"","collection":"","collectiondesc":"","poemindex":34,"author":"白居易","content":"何事出長洲，連宵飲不休。\n醒應難作别，歡漸少於愁。\n燈火穿村市，笙歌上驛樓。\n何言五十里，已不屬蘇州。\n"},{"id":63289,"chapter":"卷六十三","chapternum":63,"charstyle":"近體詩","title":"聴琵琶妓彈略略","titledesc":"","collection":"","collectiondesc":"","poemindex":35,"author":"白居易","content":"腕軟撥頭輕，新教略略成。\n四弦千遍語，一曲萬重情。\n法向師邉得，能從意上生。\n莫欺江外手，别是一家聲。\n"},{"id":63290,"chapter":"卷六十三","chapternum":63,"charstyle":"近體詩","title":"閒出","titledesc":"","collection":"","collectiondesc":"","poemindex":36,"author":"白居易","content":"身外無羈束，心中少是非。\n被花留便住，逢酒醉方歸。\n人事行時少，官曹入日稀。\n春寒遊正好，穩馬薄綿衣。\n"},{"id":63291,"chapter":"卷六十三","chapternum":63,"charstyle":"近體詩","title":"宴散","titledesc":"","collection":"","collectiondesc":"","poemindex":37,"author":"白居易","content":"小宴追涼散，平橋步月回。\n笙歌歸院落，燈火下樓臺。\n殘暑蟬催盡，新秋雁帶來。\n將何迎睡興，臨臥舉殘杯。\n"},{"id":63292,"chapter":"卷六十三","chapternum":63,"charstyle":"近體詩","title":"人定","titledesc":"","collection":"","collectiondesc":"","poemindex":38,"author":"白居易","content":"人定月朧明，香消枕簟清。\n翠屏遮燭影，紅袖下簾聲。\n坐久吟方罷，眠初夢未成。\n誰家教鸚鵡，故故語相驚。\n"},{"id":63293,"chapter":"卷六十三","chapternum":63,"charstyle":"近體詩","title":"賦得烏夜啼","titledesc":"","collection":"","collectiondesc":"","poemindex":39,"author":"白居易","content":"城上歸時晩，庭前宿處危。\n月明無葉樹，霜滑有風枝。\n啼澁饑喉咽，飛低凍翅垂。\n畫堂鸚鵡鳥，冷暖不相知。\n"},{"id":63294,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":40,"author":"白居易","content":"何處春深好，春深富貴家。\n馬為中路鳥，妓作後庭花。\n羅綺驅論隊，金銀用短車。\n眼前何所苦，惟苦日西斜。\n"},{"id":63295,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":41,"author":"白居易","content":"何處春深好，春深貧賤家。\n荒涼三徑草，冷落四隣花。\n奴困歸慵力，妻愁出賃車。\n途窮平路險，舉足劇褒斜。\n"},{"id":63296,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":42,"author":"白居易","content":"何處春深好，春深執政家。\n鳳池添硯水，雞樹落衣花。\n詔借當衢宅，恩容上殿車。\n延英開對久，門與日西斜。\n"},{"id":63297,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":43,"author":"白居易","content":"何處春深好，春深方鎮家。\n通犀排帶胯，瑞鶴勘袍花。\n飛絮衝毬馬，垂楊拂妓車。\n戎裝拜春設，左握寳刀斜。\n"},{"id":63298,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":44,"author":"白居易","content":"何處春深好，春深刺史家。\n隂繁棠布葉，岐秀麥分花。\n五疋鳴珂馬，雙輪畫軾車。\n和風引行樂，葉葉隼旟斜。\n"},{"id":63299,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":45,"author":"白居易","content":"何處春深好，春深學士家。\n鳯書裁五色，馬鬛剪三花。\n蠟炬開明火，銀臺賜物車。\n相逢不敢揖，彼此帽低斜。\n"},{"id":63300,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":46,"author":"白居易","content":"何處春深好，春深女學家。\n慣㸔温室樹，飽識浴堂花。\n御印提隨仗，香牋把下車。\n宋家宫様髻，一片緑雲斜。\n"},{"id":63301,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":47,"author":"白居易","content":"何處春深好，春深御史家。\n絮縈驄馬尾，蝶繞繡衣花。\n破柱行持斧，埋輪立駐車。\n入班遙認得，魚貫一行斜。\n"},{"id":63302,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":48,"author":"白居易","content":"何處春深好，春深遷客家。\n一杯寒食酒，萬里故園花。\n炎瘴蒸如火，光隂走似車。\n為憂鵩鳥至，只恐日光斜。\n"},{"id":63303,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":49,"author":"白居易","content":"何處春深好，春深經業家。\n惟求太常第，不管曲江花。\n折桂名慙郄，收螢志慕車。\n官塲泥鋪處，最怕寸隂斜。\n"},{"id":63304,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":50,"author":"白居易","content":"何處春深好，春深隱士家。\n野衣裁薜葉，山飯曬松花。\n蘭索紉幽佩，蒲輪駐軟車。\n林間箕踞坐，白眼向人斜。\n"},{"id":63305,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":51,"author":"白居易","content":"何處春深好，春深漁父家。\n松灣隨棹月，桃浦落船花。\n投餌移輕楫，牽輪轉小車。\n蕭蕭蘆葉裏，風起釣絲斜。\n"},{"id":63306,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":52,"author":"白居易","content":"何處春深好，春深潮户家。\n濤翻三月雪，浪噴四時花。\n曳練馳千馬，驚雷走萬車。\n餘波落何處，江轉富陽斜。\n"},{"id":63307,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":53,"author":"白居易","content":"何處春深好，春深痛飲家。\n十分杯裏物，五色眼前花。\n餔歠眠糟甕，流涎見麴車。\n中山一沈醉，千度日西斜。\n"},{"id":63308,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":54,"author":"白居易","content":"何處春深好，春深上已家。\n蘭亭席上酒，曲洛岸邉花。\n弄水遊童棹，湔裙小婦車。\n齊橈爭渡處，一匹錦標斜。\n"},{"id":63309,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":55,"author":"白居易","content":"何處春深好，春深寒食家。\n玲瓏鏤雞子，宛轉綵毬花。\n碧草追遊騎，紅塵拜掃車。\n鞦韆細腰語，搖曳逐風斜。\n"},{"id":63310,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":56,"author":"白居易","content":"何處春深好，春深博奕家。\n一先爭破眼，六聚鬭成花。\n鼓應投壺馬，兵衝象戲車。\n彈碁局上事，最妙是長斜。\n"},{"id":63311,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":57,"author":"白居易","content":"何處春深好，春深嫁女家。\n紫排襦上雉，黄貼鬢邉花。\n轉燭初移障，鳴環欲上車。\n青衣傅氊褥，錦繡一條斜。\n"},{"id":63312,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":58,"author":"白居易","content":"何處春深好，春深娶婦家。\n兩行籠裏燭，一樹扇間花。\n賓拜登華席，親迎幛幰車。\n催粧詩未了，星斗漸傾斜。\n"},{"id":63313,"chapter":"卷六十三","chapternum":63,"charstyle":"近體詩","title":"和春深二十首","titledesc":"","collection":"","collectiondesc":"","poemindex":59,"author":"白居易","content":"何處春深好，春深妓女家。\n眉欺楊栁葉，裙妬石榴花。\n蘭麝熏行被，金銅釘坐車。\n杭州蘇小小，人道最天斜。\n"},{"id":63314,"chapter":"卷六十三","chapternum":63,"charstyle":"近體詩","title":"憶夢得","titledesc":"","collection":"","collectiondesc":"","poemindex":60,"author":"白居易","content":"齒髪各蹉跎，疎慵與病和。\n愛花心在否，見酒興如何。\n年長風情少，官髙俗慮多。\n幾時紅燭下，聞唱竹枝歌。\n"},{"id":63315,"chapter":"卷六十三","chapternum":63,"charstyle":"近體詩","title":"何處難忘酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":61,"author":"白居易","content":"何處難忘酒，長安喜氣新。\n初登髙第後，乍作好官人。\n省壁明張榜，朝衣穩稱身。\n此時無一盞，争奈帝城春。\n"},{"id":63316,"chapter":"卷六十三","chapternum":63,"charstyle":"近體詩","title":"何處難忘酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":62,"author":"白居易","content":"何處難忘酒，天涯話舊情。\n青雲俱不達，白髪遞相驚。\n二十年前别，三千里外行。\n此時無一盞，何以叙平生。\n"},{"id":63317,"chapter":"卷六十三","chapternum":63,"charstyle":"近體詩","title":"何處難忘酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":63,"author":"白居易","content":"何處難忘酒，朱門羨少年。\n春分花發後，寒食月明前。\n小院迴羅綺，深房理管絃。\n此時無一盞，争過艷陽天。\n"},{"id":63318,"chapter":"卷六十三","chapternum":63,"charstyle":"近體詩","title":"何處難忘酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":64,"author":"白居易","content":"何處難忘酒，霜庭老病翁。\n闇聲啼蟋蟀，乾葉落梧桐。\n鬢為愁先白，顔因醉暫紅。\n此時無一盞，何計奈秋風。\n"},{"id":63319,"chapter":"卷六十三","chapternum":63,"charstyle":"近體詩","title":"何處難忘酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":65,"author":"白居易","content":"何處難忘酒，軍功第一髙。\n還鄉隨露布，半路授旌旄。\n玉柱剝葱手，金章爛椹袍。\n此時無一盞，何以騁雄豪。\n"},{"id":63320,"chapter":"卷六十三","chapternum":63,"charstyle":"近體詩","title":"何處難忘酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":66,"author":"白居易","content":"何處難忘酒，青門送别多。\n斂襟收涕涙，簇馬聴笙歌。\n煙樹灞陵岸，風塵長樂坡。\n此時無一盞，争奈去留何。\n"},{"id":63321,"chapter":"卷六十三","chapternum":63,"charstyle":"近體詩","title":"何處難忘酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":67,"author":"白居易","content":"何處難忘酒，逐臣歸故園。\n赦書逢驛騎，賀客出都門。\n半面瘴煙色，滿衫鄉涙痕。\n此時無一盞，何物可招魂。\n"},{"id":63322,"chapter":"卷六十三","chapternum":63,"charstyle":"近體詩","title":"不如來飲酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":68,"author":"白居易","content":"莫隠深山去，君應到自嫌。\n齒傷朝水冷，貌苦夜霜嚴。\n漁去風生浦，樵歸雪滿巗。\n不如來飲酒，相對醉厭厭。\n"},{"id":63323,"chapter":"卷六十三","chapternum":63,"charstyle":"近體詩","title":"不如來飲酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":69,"author":"白居易","content":"莫作農夫去，君應見自愁。\n迎春犁瘦地，趂晩餧羸牛。\n數被官加稅，稀逢嵗有秋。\n不如來飲酒，相伴醉悠悠。\n"},{"id":63324,"chapter":"卷六十三","chapternum":63,"charstyle":"近體詩","title":"不如來飲酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":70,"author":"白居易","content":"莫作商人去，恓惶君未諳。\n雪霜行塞北，風水宿江南。\n藏鏹百千萬，沈舟十二三。\n不如來飲酒，仰面醉酣酣。\n"},{"id":63325,"chapter":"卷六十三","chapternum":63,"charstyle":"近體詩","title":"不如來飲酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":71,"author":"白居易","content":"莫事長征去，辛勤難具論。\n何曽畫麟閣，秪是老轅門。\n蟣蝨衣中物，刀鎗面上痕。\n不如來飲酒，合眼醉昏昏。\n"},{"id":63326,"chapter":"卷六十三","chapternum":63,"charstyle":"近體詩","title":"不如來飲酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":72,"author":"白居易","content":"莫學長生去，仙方悞殺君。\n那將薤上露，擬待鶴邉雲。\n矻矻皆燒藥，纍纍盡作墳。\n不如來飲酒，閒坐醉醺醺。\n"},{"id":63327,"chapter":"卷六十三","chapternum":63,"charstyle":"近體詩","title":"不如來飲酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":73,"author":"白居易","content":"莫上青雲去，青雲足愛憎。\n自賢誇智慧，相糾鬭功能。\n魚爛緣吞餌，蛾燋爲撲燈。\n不如來飲酒，任性醉騰騰。\n"},{"id":63328,"chapter":"卷六十三","chapternum":63,"charstyle":"近體詩","title":"不如來飲酒七首","titledesc":"","collection":"勸酒十四首〈并序〉","collectiondesc":"予分秩東都居多暇日閒來輒飲醉後輒吟苦無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇","poemindex":74,"author":"白居易","content":"莫入紅塵去，令人心力勞。\n相争兩蝸角，所得一牛毛。\n且滅嗔中火，休磨笑裏刀。\n不如來飲酒，穩卧醉陶陶。\n"},{"id":63329,"chapter":"卷六十三","chapternum":63,"charstyle":"近體詩","title":"即事","titledesc":"","collection":"","collectiondesc":"","poemindex":75,"author":"白居易","content":"見月連宵坐，聞風盡日眠。\n室香羅藥氣，籠煖焙茶煙。\n鶴啄新晴地，雞棲薄暮天。\n自看淘酒米，倚杖小池前。\n"},{"id":63330,"chapter":"卷六十三","chapternum":63,"charstyle":"近體詩","title":"西風","titledesc":"","collection":"","collectiondesc":"","poemindex":76,"author":"白居易","content":"西風來幾日，一葉已先飛。\n新霽乗輕屐，初涼換熟衣。\n淺渠銷慢水，疎竹漏斜暉。\n薄暮青苔巷，家僮引鶴歸。\n"},{"id":63331,"chapter":"卷六十三","chapternum":63,"charstyle":"近體詩","title":"和夢得冬日晨興","titledesc":"","collection":"","collectiondesc":"","poemindex":77,"author":"白居易","content":"漏傳初五㸃，雞報第三聲。\n帳下從容起，窓間曨昒〈呼骨切〉明。\n照書燈未滅，煖酒火重生。\n理曲絃歌動，先聞唱渭城。\n"},{"id":63332,"chapter":"卷六十三","chapternum":63,"charstyle":"近體詩","title":"把酒思閒事","titledesc":"","collection":"","collectiondesc":"","poemindex":78,"author":"白居易","content":"把酒思閒事，春愁誰最深。\n乞錢羇客面，落第舉人心。\n月下低眉立，燈前抱膝吟。\n憑君勸一醉，勝與萬黄金。\n"},{"id":63333,"chapter":"卷六十三","chapternum":63,"charstyle":"近體詩","title":"把酒思閒事","titledesc":"","collection":"","collectiondesc":"","poemindex":79,"author":"白居易","content":"把酒思閒事，春嬌何處多。\n試鞍新白馬，弄鏡小青蛾。\n掌上初教舞，花前欲按歌。\n憑君勸一醉，勸了問如何。\n"},{"id":63334,"chapter":"卷六十三","chapternum":63,"charstyle":"近體詩","title":"營閒事","titledesc":"","collection":"","collectiondesc":"","poemindex":80,"author":"白居易","content":"自笑營閒事，從朝到日斜。\n澆畦引泉脈，掃徑避蘭芽。\n暖變牆衣色，晴催木筆花。\n桃根知酒渴，晩送一甌茶。\n"},{"id":63335,"chapter":"卷六十三","chapternum":63,"charstyle":"近體詩","title":"感春","titledesc":"","collection":"","collectiondesc":"","poemindex":81,"author":"白居易","content":"老思不禁春，風光照眼新。\n花房紅鳥觜，池浪碧魚鱗。\n倚棹誰為伴，持杯自問身。\n心情多少在，六十二三人。\n"},{"id":63336,"chapter":"卷六十三","chapternum":63,"charstyle":"近體詩","title":"閒卧","titledesc":"","collection":"","collectiondesc":"","poemindex":82,"author":"白居易","content":"薄食當齋戒，散班同隠淪。\n佛容為弟子，天許作閒人。\n惟置牀臨水，都無物近身。\n清風散髪後，兼不要紗巾。\n"},{"id":63337,"chapter":"卷六十三","chapternum":63,"charstyle":"近體詩","title":"詶思黯戲贈〈同用狂字〉","titledesc":"","collection":"","collectiondesc":"","poemindex":83,"author":"白居易","content":"鐘乳三千兩，金釵十二行。\n妬他心似火，欺我鬢如霜〈思黯自誇前後服鐘乳三千兩甚得力而歌舞之妓頗多來詩戲余羸老故戲答之〉。\n慰老資歌笑，銷愁仰酒漿。\n眼看狂不得，狂得且須狂。\n"},{"id":63338,"chapter":"卷六十三","chapternum":63,"charstyle":"近體詩","title":"自題酒庫","titledesc":"","collection":"","collectiondesc":"","poemindex":84,"author":"白居易","content":"野鶴一辭籠，虚舟長任風。\n送愁還閙處，移老入閒中。\n身更求何事，天將富此翁。\n此翁何處富，酒庫不曽空〈劉仁軌詩云天將富此翁以一醉為富也〉。\n"},{"id":63339,"chapter":"卷六十三","chapternum":63,"charstyle":"近體詩","title":"雨後秋涼","titledesc":"","collection":"","collectiondesc":"","poemindex":85,"author":"白居易","content":"夜來秋雨後，秋氣颯然新。\n團扇先辭手，生衣不著身。\n更添砧引思，難與簟相親。\n此境誰偏覺，貧閒老瘦人。\n"},{"id":63340,"chapter":"卷六十三","chapternum":63,"charstyle":"近體詩","title":"問諸親友","titledesc":"","collection":"","collectiondesc":"","poemindex":86,"author":"白居易","content":"七十人難到，過三更較稀。\n占花租野寺，定酒典朝衣。\n趂醉春多出，貪歡夜未歸。\n不知親故口，道我是耶非。\n"},{"id":63341,"chapter":"卷六十三","chapternum":63,"charstyle":"近體詩","title":"代書詩一百韻寄㣲之","titledesc":"","collection":"","collectiondesc":"","poemindex":87,"author":"白居易","content":"憶在貞元嵗，初登典校司。\n身名同日授，心事一言知〈貞元中與㣲之同登科第俱授祕書省校書郎始相識也〉。\n肺腑都無隔，形骸兩不羈。\n疎狂屬年少，閒散為官卑。\n分定金蘭契，言通藥石規。\n交賢方汲汲，友直每偲偲。\n有月多同賞，無杯不共持。\n秋風拂琴匣，夜月卷書帷。\n髙上慈恩塔，幽尋皇子陂。\n唐昌玉蕊會，崇敬牡丹期〈唐昌觀玉蕊崇敬寺牡丹花時多與㣲之有期〉。\n笑勸迂辛酒，閒吟短李詩〈辛大立度性迂嗜酒李二十紳體短能詩故當時有迂辛短李之號〉。\n儒風愛敦質，佛理賞玄師〈劉三十二敦質有儒風庾七玄師談佛理有可賞者〉。\n度日曽無悶，通宵靡不為。\n雙聲聨律句，八面對宫棋〈雙聲聯句八面宫棋皆當時事〉。\n往往遊三省，騰騰出九逵。\n寒銷直城路，春到曲江池。\n樹暖枝條弱，山晴彩翠竒。\n峰攅石綠㸃，栁宛麴塵絲。\n㟁草煙鋪地，園花雪壓枝。\n早光紅照耀，新溜碧逶迤。\n幄幕侵堤布，盤筵占地施。\n徵伶皆絶藝，選妓悉名姬。\n粉黛凝春態，金鈿耀水嬉。\n風流誇墜髻，時世鬭啼眉〈貞元中城中復為墜馬髻啼眉粧也〉。\n密坐隨歡促，華樽逐勝移。\n香飄歌袂動，醉落舞釵遺。\n籌挿紅螺椀，觥飛白玉巵。\n打嫌調笑易，飲迓卷波遲〈抛打曲有調笑令飲酒曲有卷白波〉。\n殘席諠譁散，歸鞍酩酊騎。\n酡顔烏帽側，醉袖玉鞭垂。\n紫陌傳鐘鼓，紅塵塞路岐。\n㡬時曽蹔别，何處不相隨。\n荏苒星霜換，迴環節候催。\n兩衙多請假，三考欲成資。\n運偶千年聖，天成萬物宜。\n皆當少壯日，同惜盛明時。\n光景嗟虚擲，雲霄竊闇窺。\n攻文朝矻矻，講學夜孜孜。\n䇿目穿如札〈時與㣲之集䇿略之目其數百十〉，鋒毫銳若錐〈時與㣲之各有鐵鋒細管筆攜以就試相顧輒笑目為毫錐〉。\n繁張獲鳥網，堅守釣魚坻〈謂自冬至夏頻改試期竟與㣲之堅守制試也〉。\n並受䕫龍薦，齊陳晁董詞。\n萬言經濟略，三䇿太平基。\n中第爭無敵，專塲戰不疲。\n輔車排勝陣，犄角搴降旗〈並謂同鋪席共筆硯〉。\n雙闕紛容衛，千僚儼等衰〈謂制舉人欲唱第時〉。\n恩隨紫泥降，名向白麻披。\n既在髙科選，還從好爵縻。\n東垣君諫諍，西邑我驅馳〈元和元年同登制科㣲之拜拾遺余授盩厔尉〉。\n再喜登烏府，多慙侍赤墀〈四年㣲之復拜監察予為拾遺學士也〉。\n官班分内外，遊處遂參差。\n每列鵷鸞序，偏瞻獬豸姿。\n簡威寒凜列，衣彩繡葳蕤。\n正色摧强禦，剛腸嫉喔咿。\n嘗憎持禄位，不擬保妻兒。\n養勇當除惡，輸忠在滅私。\n下鞲驚燕雀，當道攝狐狸。\n南國人無怨，東臺吏不欺〈㣲之使東原奏寃八十餘家詔從而平之因分司東都〉。\n理寃多定國，切諫甚辛毘。\n造次行於是，平生志在兹。\n道將心共直，言與行兼危。\n水闇波翻覆，山藏路險巇。\n未為明主識，已被倖臣疑。\n木秀遭風折，蘭芳遇霰萎。\n千鈞勢易壓，一柱力難支。\n騰口因成痏，吹毛遂得疵。\n憂來吟貝錦，謫去詠江蘺。\n邂逅塵中遇，殷勤馬上辭。\n賈生離魏闕，王粲向荆夷。\n水過清源寺，山經綺季祠。\n心搖漢臯珮，淚墮峴亭碑〈並途中經厯處〉。\n驛路縁雲際，城樓枕水湄。\n思鄉多繞澤，望闕獨登陴。\n林晩青蕭索，江平緑渺瀰。\n野秋鳴蟋蟀，沙冷聚鸕鷀。\n官舍黄茅屋，人家苦竹籬。\n白醪充夜酌，紅粟備晨炊。\n寡鶴摧風翮，鰥魚失水鬐。\n闇雛啼渴旦，涼葉墜相思〈此四句兼含㣲之鰥居〉。\n一㸃寒燈滅，三聲曉角吹。\n藍衫經雨故，驄馬卧霜羸。\n念涸誰濡沫，嫌醒自歠醨。\n耳垂無伯樂，舌在有張儀。\n負氣衝星劍，傾心向日葵。\n金言自銷鑠，玉性肯磷緇。\n伸屈須看蠖，窮通莫問龜。\n定知身是患，當用道為醫。\n想子今如彼，嗟予獨在斯。\n無憀當歳杪，有夢到天涯。\n坐阻連襟帶，行乖接履綦。\n潤銷衣上霧，香散室中芝。\n念逺縁遷貶，驚時為别離。\n素書三往復，明月七盈虧〈自與㣲之别經七月三度得書〉。\n舊理非難到，餘歡不可追。\n樹依興善老，草傍静安衰〈㣲之宅在静安坊西近興善寺〉。\n前事思如昨，中懷寫向誰。\n北村尋古柏，南宅訪辛夷〈開元西北院即隋時龍村佛堂有古柏一枝㣲之宅中有辛夷兩樹常與㣲之遊息其下〉。\n此日空搔首，何人共解頥。\n病多知夜永，年長覺秋悲。\n不飲長如醉，加飡亦似饑。\n狂吟一千字，因使寄㣲之。\n"},{"id":63342,"chapter":"卷六十三","chapternum":63,"charstyle":"近體詩","title":"題王曹故宅〈宅在檀溪〉","titledesc":"","collection":"","collectiondesc":"","poemindex":88,"author":"白居易","content":"甲第何年置，朱門此地開。\n山當賓閣出，溪繞妓堂迴。\n覆井桐新長，䕃窓竹舊栽。\n池荒紅菡蓞，砌老緑莓苔。\n捐館梁王去，思人楚客來。\n西園飛葢處，依舊月徘徊。\n"},{"id":63343,"chapter":"卷六十三","chapternum":63,"charstyle":"近體詩","title":"渭邨退居寄禮部崔侍郎翰林錢舍人詩一百韻","titledesc":"","collection":"","collectiondesc":"","poemindex":89,"author":"白居易","content":"聖代元和歳，閒居渭水陽。\n不才甘命舛，多幸遇時康。\n朝野分倫序，賢愚定否臧。\n重文疎卜式，尚少棄馮唐。\n由是推天蓮，從兹樂性塲。\n籠禽放髙翥，霧豹得深藏。\n世慮休相擾，身謀且自强。\n猶須務衣食，未免事農桑。\n薙草通三徑，開田占一坊。\n晝扉扄白版，夜碓掃黄粱。\n隙地治塲圃，閒時糞土疆。\n枳籬編刺夾，薤壟擘科秧。\n穡力嫌身病，農心願歳穰。\n朝衣典杯酒，佩劍博牛羊。\n困倚栽松鍤，饑提採蕨筐。\n引泉來後澗，移竹下前岡。\n生計雖勤苦，家資甚渺茫。\n塵埃常滿甑，錢帛少盈囊。\n弟病仍扶杖，妻愁不出房。\n傳衣念襤褸，舉案笑糟糠。\n犬吠村胥閙，蟬鳴織婦忙。\n納租看縣帖，輸粟問軍倉。\n夕歇攀村樹，秋行遶野塘。\n雲容隂慘澹，月色冷悠揚。\n蕎麥鋪花白，棠梨間葉黄。\n早寒風摵摵，新霽月蒼蒼。\n園菜迎霜死，庭蕪過雨荒。\n簷空愁宿燕，壁闇思啼螿。\n眼為看書損，肱因運甓傷。\n病骸渾似木，老鬢欲成霜。\n少睡知年長，端憂覺夜長。\n舊遊多廢㤀，往事偶思量。\n忽憶煙霄路，常陪劍履行。\n登朝思檢束，入閣學趨蹌。\n命偶風雲會，恩覃雨露霶。\n沾枮發枝葉，磨鈍起鋒鋩。\n崔閤連鑣騖，錢兄接翼翔。\n齊竽混韶夏，燕石厠琳瑯。\n同日升金馬，分宵直未央。\n共調加寵命，合表謝恩光。\n廐馬驕初跨，天厨味始嘗。\n朝晡頒餅餌，寒暑賜衣裳。\n對秉鵝毛筆，俱含雞舌香。\n青縑衾薄絮，朱裏幕髙張。\n晝食恒連案，宵眠每共牀。\n差肩承詔㫖，連署進封章。\n起草偏同視，疑文最共詳。\n滅私容㸃竄，窮理析毫芒。\n便共輸肝膽，何曽異肺腸。\n慎㣲參石奮，決密學張湯。\n禁闥青交瑣，宫垣紫界牆。\n井欄排菡萏，簷瓦鬭鴛鴦。\n樓額題鳷鵲，池心浴鳳凰。\n風枝萬年動，温樹四時芳。\n宿露凝金掌，晨暉上璧璫。\n砌筠塗緑粉，庭果滴紅漿。\n曉從朝興慶，春陪宴柏梁。\n傳呼鞭索索，拜舞佩鏘鏘。\n仙仗還雙闕，神兵闢兩廂。\n火翻紅尾斾，氷卓白竿鎗。\n滉瀁經魚藻，深沈近浴堂。\n分庭皆命婦，對面即儲皇。\n貴主冠浮動，親王轡閙裝。\n金鈿相照耀，朱紫間熒煌。\n毬簇桃花綺，歌巡竹葉觴。\n窪銀中貴帶，昻黛内人粧。\n賜禊東城下，頒酺曲水傍。\n樽罍分聖酒，妓樂借仙娼。\n淺酌看紅藥，徐吟把緑楊。\n宴迴過御陌，行歇入僧房。\n白鹿原東郭，青龍寺北廊。\n望春花景暖，避暑竹風涼。\n下直閒如社，尋芳醉似狂。\n有時還後到，無處不相將。\n雞鶴初雖雜，蕭蘭久乃彰。\n來燕隗貴重，去魯孔恓惶。\n聚散期難定，飛沈勢不常。\n五年同晝夜，一别似參商。\n屈折孤生竹，銷摧百鍊鋼。\n途窮任憔悴，道在肯徬徨。\n尚念遺簪折，仍憐病雀瘡。\n䘏寒分賜帛，救餒減餘糧。\n藥物來盈裹，書題寄滿箱。\n殷勤翰林主，珍重禮闈郎。\n喣沫誠多謝，摶扶豈所望。\n提攜勞氣力，吹簸不飛揚。\n拙劣才何用，龍鍾分自當。\n粧嫫徒費黛，磨甋〈丁力切磚也〉詎成璋。\n習隠將時背，干名與道妨。\n外身宗老氏，齊物學䝉莊。\n疎放遺千慮，愚䝉守一方。\n樂天無怨歎，倚命不劻勷。\n憤懣胸須豁，交加臂莫攘。\n珠沈猶是寳，金躍未為祥。\n泥尾休搖掉，灰心罷激昻。\n漸閒親道友，因病事醫王。\n息亂歸禪定，存神入坐亡。\n斷癡求慧劍，濟苦得慈航。\n不動為吾志，無何是我鄉。\n可憐身與世，從此兩相忘。\n"},{"id":63344,"chapter":"卷六十三","chapternum":63,"charstyle":"近體詩","title":"題盧秘書夏日新栽竹二十韻","titledesc":"","collection":"","collectiondesc":"","poemindex":90,"author":"白居易","content":"湘竹初封植，盧生此考槃。\n久持霜節苦，新託露根難。\n等度須當砌，疎稠要滿欄。\n買憐分薄俸，栽稱作閒官。\n葉剪藍羅碎，莖抽玉琯端。\n㡬聲清淅瀝，一簇綠檀欒。\n未夜青嵐入，先秋白露團。\n拂肩搖翡翠，熨手弄琅玕。\n韻透窓風起，隂鋪砌月殘。\n炎天聞覺冷，窄地見疑寛。\n梢動勝搖扇，枝低好掛冠。\n碧籠煙羃羃，珠灑雨珊珊。\n晩籜晴雲展，隂芽蟄虺蟠。\n愛從抽馬策，惜未截魚竿。\n松韻徒煩聴，桃夭不足觀。\n梁慙當室杏，臺陋本司蘭〈古詩云盧家蘭室杏為梁又秘書府即蘭臺也〉。\n撑撥詩人興，勾牽酒客歡。\n静連蘆簟滑，涼拂葛衣單。\n豈止消時暑，應能保歳寒。\n莫同凡草木，一種夏中看。\n"},{"id":63345,"chapter":"卷六十三","chapternum":63,"charstyle":"近體詩","title":"題周皓大夫新亭子二十二韻","titledesc":"","collection":"","collectiondesc":"","poemindex":91,"author":"白居易","content":"東道常為主，南亭别待賓。\n規模何日創，景致一時新。\n廣砌羅紅藥，疎窓䕃緑筠。\n鎖開賓閣曉，梯上妓樓春。\n置醴寧三爵，加籩過八珍。\n茶香飄紫筍，膾縷落紅鱗。\n輝赫車輿閙，珍竒鳥獸馴。\n獼猴看櫪馬，鸚鵡喚家人。\n錦額簾髙捲，銀花盞慢巡。\n勸嘗光禄酒，許看洛川神〈周兼光祿卿有家妓數十人〉。\n斂翠凝歌黛，流香動舞巾。\n裙翻繡鸂𪆟，梳陷鈿麒麟。\n笛怨音含楚，筝嬌語帶秦。\n侍兒催畫燭，醉客吐文茵。\n投轄多連夜，鳴珂便達晨。\n入朝紆紫綬，待漏擁朱輪。\n貴介交三事，光榮照四隣。\n甘濃將奉客，穩暖不縁身。\n十載歌鐘地，三朝節鉞臣。\n愛才心倜儻，敦舊禮殷勤。\n門以招賢盛，家因好事貧。\n始知豪傑意，富貴為交親。\n"},{"id":63346,"chapter":"卷六十三","chapternum":63,"charstyle":"近體詩","title":"東南行一百韻寄通州元九侍御澧州李十一舍人果州崔二十二使君開州韋大貟外庾三十二補闕杜十四拾遺李二十助教貟外竇七校書","titledesc":"","collection":"","collectiondesc":"","poemindex":92,"author":"白居易","content":"南去經三楚，東來過五湖。\n山頭看候館，水面問征途。\n地逺窮江界，天低極海隅。\n飄零同落葉，浩蕩似乗桴。\n漸覺鄉原異，深知土產殊。\n夷音語嘲哳，蠻態笑睢盱。\n水市通闤闠，煙邨混舳艫。\n吏徵魚户稅，人納火田租。\n亥日饒鰕蠏，寅年足虎貙。\n成人男作丱，似鬼女為巫。\n樓闇攅倡婦，隄喧簇販夫。\n夜船論鋪賃，春酒斷缻沽。\n見果多盧橘，聞禽悉鷓鴣。\n山歌猿獨叫，野哭鳥相呼。\n嶺徼雲成棧，江郊水當郛。\n月移翹柱鶴，風汎颭檣烏。\n鼇礙潮無信，蛟驚浪不虞。\n鼉鳴泉窟室，蜃結氣浮圖。\n樹裂山魈穴，沙含水弩樞。\n喘牛犁紫芋，羸馬放青菰。\n繡面誰家婢，鵶頭幾歳奴。\n泥中採菱芡，燒後拾樵蘇。\n鼎膩愁烹鼈，盤腥厭膾鱸。\n鍾儀徒戀楚，張翰浪思呉。\n氣序涼還熱，光隂旦復晡。\n身方逐萍梗，年欲近桑榆。\n渭北田園廢，江西歳月徂。\n憶歸恒慘澹，懐舊忽踟蹰。\n自念咸秦客，嘗為鄒魯儒。\n藴藏經國術，輕棄度關繻。\n賦力凌鸚鵡，詞鋒敵轆轤。\n戰文重掉鞅，射䇿一彎弧。\n崔杜鞭齊下，元韋轡並驅。\n名聲逼楊馬，交分過蕭朱。\n世務輕摩揣，周行竊覬覦。\n風雲皆會合，雨露各霑濡。\n共偶昇平代，偏慙固陋軀。\n承明連夜直，建禮拂晨趨。\n美服頒王府，珍羞降御厨。\n議髙通白虎，諫切伏青蒲。\n柏殿行陪晏，花樓走看酺。\n神旗張鳥獸，天籟動笙竽。\n丸劍星芒耀，魚龍電䇿驅。\n定塲排漢旅，促坐進吴歈。\n縹緲疑仙樂，嬋姢勝畫圗。\n歌鬟低翠羽，舞汗墮紅珠。\n别選閒遊伴，潛招小飲徒。\n一杯愁已破，三盞氣彌麤。\n軟美仇家酒，幽閒葛氏姝。\n十千方得斗，二八正當壚。\n論笑杓胡硉，談憐鞏囁嚅。\n李酣猶短竇，庾醉更蔫迂。\n鞍馬呼教住，骰盆喝遣輸。\n長驅波卷白，連擲采成盧〈骰盆卷白波莫走鞍馬皆當時酒令〉。\n籌併頻逃席，觥嚴列置盂。\n滿巵那可灌，頽玉不勝扶。\n入視中樞草，歸乗内廐駒。\n醉曽衝宰相，驕不揖金吾。\n日近恩雖重，雲髙勢却孤。\n翻身落霄漢，失脚倒泥塗。\n博望移門籍，潯陽佐郡符〈予自太子賛善大夫出為江州司馬〉。\n時情變寒暑，世利算錙銖。\n即日辭雙闕，明朝别九衢。\n播遷分郡國，次第出京都〈十年春㣲之移佐通州其年秋予出佐潯陽明年冬杓直出牧澧州崔二十二出牧果州韋大出牧開州〉。\n秦嶺馳三驛，商山上二邘〈商山險道中有東西二邘〉。\n峴陽亭寂寞，夏口路﨑嶇。\n大道全生棘，中丁盡執殳。\n江關未徹警，淮口尚稽誅〈時淮西未平路經襄郡二州界所見如此〉。\n林對東西寺，山分大小姑〈東林西林寺在廬山北大姑小姑在廬山南彭蠡湖中〉。\n廬峯蓮刻削，湓浦帶縈紆〈蓮花峯在廬山北湓水在江城南何遜詩云湓城對湓水湓水縈如帶〉。\n九派吞青草〈潯陽在九派南通青草洞庭湖〉，孤城覆緑蕪〈南方城壁多以草覆〉。\n黄昏鐘寂寂，清曉角嗚嗚。\n春色辭門栁，秋聲到井梧。\n殘芳悲鶗鴂，暮節感茱萸。\n蕊拆金英菊，花飄雪片蘆。\n波紅日斜没，沙白月平鋪。\n㡬見林抽笋，頻驚燕引雛。\n歳華何儵忽，年少不須臾。\n眇黙思千古，蒼茫想八區。\n孔窮縁底事，顔夭有何辜。\n龍智猶經醢，龜靈未免刳。\n窮通應已定，聖哲不能逾。\n况我身謀拙，逢他厄運拘。\n漂流隨大海，鎚鍛任洪爐。\n險阻嘗之矣，栖遲命也夫。\n沈冥消意氣，窮餓耗肌膚。\n防瘴和殘藥，迎寒補舊襦。\n書牀鳴蟋蟀，琴匣網蜘蛛。\n貧室如懸磬，端憂劇守株。\n時遭人指㸃，數被鬼揶揄。\n兀兀都疑夢，昏昏半是愚。\n女驚朝不起，妻怪夜長吁。\n萬里抛朋侣，三年隔友于。\n自然悲聚散，不是恨榮枯。\n去夏㣲之瘧，今春席八殂。\n天涯書達否，泉下哭知無〈去年間元九瘧書去竟未報今春聞席八殂久與還往能無慟哭〉。\n漫冩詩盈卷，空盛酒滿壺。\n只添新悵望，豈復舊歡娱。\n壯志因愁減，衰容與病俱。\n相逢應不識，滿頷白髭鬚。\n"},{"id":63347,"chapter":"卷六十三","chapternum":63,"charstyle":"近體詩","title":"霖雨苦多江湖暴漲塊然獨望因題北亭","titledesc":"","collection":"","collectiondesc":"","poemindex":93,"author":"白居易","content":"自作潯陽客，無如苦雨何。\n隂昏晴日少，閒悶睡時多。\n湖濶將天合，雲低與水和。\n籬根舟子語，巷口釣人歌。\n霧島沈黄氣，風㠶蹵白波。\n門前車馬道，一宿變江湖。\n"},{"id":63348,"chapter":"卷六十三","chapternum":63,"charstyle":"近體詩","title":"春末夏初閒遊江郭","titledesc":"","collection":"","collectiondesc":"","poemindex":94,"author":"白居易","content":"踏軟沙觀魚傍湓浦看竹入楊家〈湓浦多魚浦西有楊侍郎宅多好竹〉林迸穿籬笋藤飄落水花雨埋釣舟小風颺酒旗斜嫩剥青菱角濃煎白茗茶淹留不知夕城樹欲栖鵶"},{"id":63349,"chapter":"卷六十三","chapternum":63,"charstyle":"近體詩","title":"春末夏初閒遊江郭","titledesc":"","collection":"","collectiondesc":"","poemindex":95,"author":"白居易","content":"栁影繁初合，鶯聲澁漸稀。\n早梅迎夏結，殘絮送春飛。\n西日韶光盡，南風暑氣㣲。\n展張新小簟，熨貼舊生衣。\n緑蟻杯香嫩，紅絲鱠縷肥。\n故園無此味，何必苦思歸。\n"},{"id":63350,"chapter":"卷六十三","chapternum":63,"charstyle":"近體詩","title":"寄蘄州簟與元九因題六韻〈時元九鰥居〉","titledesc":"","collection":"","collectiondesc":"","poemindex":96,"author":"白居易","content":"笛竹出蘄春，霜刀劈翠筠。\n織成雙鎖簟，寄與獨眠人。\n卷作筒中布，舒為席上珍。\n滑如鋪薤葉，冷似卧龍鱗。\n清潤宜乗露，鮮華不受塵。\n通州交瘴地，此物最關身。\n"},{"id":63351,"chapter":"卷六十三","chapternum":63,"charstyle":"近體詩","title":"潯陽秋懷贈許明府","titledesc":"","collection":"","collectiondesc":"","poemindex":97,"author":"白居易","content":"霜紅二林葉，風白九江波。\n瞑色投煙鳥，秋聲帶雨荷。\n馬閒無處出，門冷少人過。\n鹵莽還鄉夢，依稀望闕歌。\n共思除醉外，無計奈愁何。\n試問陶家酒，新篘得幾多。\n"},{"id":63352,"chapter":"卷六十三","chapternum":63,"charstyle":"近體詩","title":"題郡中茘枝詩十八韻兼寄楊萬州八使君","titledesc":"","collection":"","collectiondesc":"","poemindex":98,"author":"白居易","content":"竒果標南土，芳林對北堂。\n素華春漠漠，丹實夏煌煌。\n葉捧低垂户，枝擎重壓牆。\n始因風弄色，漸與日争光。\n夕訝條懸火，朝驚樹㸃粧。\n深於紅躑躅，大校白㯽榔。\n星綴連心朶，珠排耀眼房。\n紫羅裁襯殻，白玉裹填瓤。\n早嵗曽聞說，今朝始摘嘗。\n嚼疑天上味，嗅異世間香。\n潤勝蓮生水，鮮逾橘得霜。\n臙脂掌中顆，甘露舌頭漿。\n物少猶珍重，天髙苦渺茫。\n已教生暑月，又使阻遐方。\n粹液靈難駐，妍姿嫩易傷。\n近南光景熱，向北道途長。\n不得充王賦，無由寄帝鄉。\n惟君堪擲贈，面白似潘郎。\n"},{"id":63353,"chapter":"卷六十三","chapternum":63,"charstyle":"近體詩","title":"發白狗峽次黄牛峡登髙寺却望忠州","titledesc":"","collection":"","collectiondesc":"","poemindex":99,"author":"白居易","content":"白狗次黄牛，灘如竹節稠。\n路穿天地險，人續古今愁。\n忽見千花塔，因停一葉舟。\n畏途長迫促，静境蹔淹留。\n巴曲春全盡，巫陽雨半收。\n北歸雖引領，南望亦迴頭。\n昔去悲殊俗，今來念舊遊。\n别僧山北寺，抛竹水西樓。\n郡樹花如雪，軍厨酒似油。\n時時大開口，自笑憶忠州。\n"},{"id":63354,"chapter":"卷六十三","chapternum":63,"charstyle":"近體詩","title":"送客南遷","titledesc":"","collection":"","collectiondesc":"","poemindex":100,"author":"白居易","content":"我說南中事，君應不願聴。\n曽經身困苦，不覺語丁寧。\n燒處愁雲夢，波時憶洞庭。\n春畬煙勃勃，秋瘴霧冥冥。\n蚊蚋經冬活，魚龍欲雨腥。\n水蟲能射影，山鬼解藏形。\n穴掉巴蛇尾，林飄鴆鳥翎。\n𩗗風千里黑，䕭〈徐亷切山菜也〉草四時青。\n客似驚弦鴈，舟如委浪萍。\n誰人勸言笑，何計慰漂零。\n慎勿琴離膝，長須酒滿瓶。\n大都從此去，宜醉不宜醒。\n"},{"id":63355,"chapter":"卷六十三","chapternum":63,"charstyle":"近體詩","title":"新昌新居書事四十韻因寄元郎中張博士","titledesc":"","collection":"","collectiondesc":"","poemindex":101,"author":"白居易","content":"冒寵已三遷，歸朝始二年。\n囊中貯餘俸，園外買閒田。\n狐兎同三徑，蒿萊共一壥。\n新園聊剗穢，舊屋且扶顛。\n簷漏移傾瓦，梁欹換蠧椽。\n平治遶臺路，整頓近階甎。\n巷狹開容駕，牆低壘過肩。\n門閭堪駐盖，堂室可鋪筵。\n丹鳯樓當後，青龍寺在前。\n市街塵不到，宫樹影相連。\n省吏嫌坊逺，豪家笑地偏。\n敢勞賓客訪，或望子孫傳。\n不覔他人愛，惟將自性便。\n等閒栽樹木，隨分占風煙。\n逸致因心得，幽期遇境牽。\n松聲疑澗底，草色勝河邉。\n虚潤氷銷地，晴和日出天。\n苔行滑如簟，莎坐軟於綿。\n簾每當山卷，帷多待月褰。\n籬東花掩暎，窓北竹嬋姢。\n迹慕青門隠，名慙紫禁仙。\n假歸思晚沐，朝去戀春眠。\n拙薄才無取，疎慵職不專。\n題牆書命筆，沽酒率分錢。\n柏杵舂靈藥，銅瓶潄暖泉。\n爐香穿盖散，籠燭隔紗然。\n陳室何曽掃，陶琴不要絃。\n屏除俗事盡，養活道情全。\n尚有妻孥累，猶為組綬纒。\n終須抛爵禄，漸擬斷腥羶。\n大抵宗莊叟，私心事竺乾。\n浮榮水劃字，眞諦火生蓮。\n梵部經十二，玄書字五千。\n是非多付夢，語黙不妨禪。\n博士官猶冷，郎中病已痊。\n多同僻處住，久結静中縁。\n緩歩攜笻杖，徐吟展蜀牋。\n老冝閒語話，悶憶好書篇。\n蠻榼來方㵼，䝉茶到始煎。\n無辭數相見，鬢髪各蒼然。\n"},{"id":63356,"chapter":"卷六十三","chapternum":63,"charstyle":"近體詩","title":"重到江州感舊遊題郡樓十一韻","titledesc":"","collection":"","collectiondesc":"","poemindex":102,"author":"白居易","content":"掌綸知是忝，剖竹信為榮。\n才薄官仍重，恩深責尚輕。\n昔徴從典午，今出自承明。\n鳳詔休揮翰，漁歌欲濯纓。\n還乘小艛艓，却到古湓城。\n醉客臨江待，禪僧出郭迎。\n青山滿眼在，白髪半頭生。\n又校三年老，何曽一事成。\n重過蕭寺宿，再上庾樓行。\n雲水新秋思，閭閻舊日情。\n郡民猶認得，司馬詠詩聲。\n"},{"id":63357,"chapter":"卷六十三","chapternum":63,"charstyle":"近體詩","title":"題别遺愛草堂兼呈李十使君〈李亦廬山人常隠白鹿洞〉","titledesc":"","collection":"","collectiondesc":"","poemindex":103,"author":"白居易","content":"曽住爐峰下，書堂對藥臺。\n斬新蘿徑合，依舊竹窓開。\n砌水親開決，池荷手自栽。\n五年方暫至，一宿又須回。\n縱未長歸得，猶勝不到來。\n君家白鹿洞，聞道亦生苔。\n"},{"id":63358,"chapter":"卷六十三","chapternum":63,"charstyle":"近體詩","title":"初到郡齋寄錢湖州李蘇州〈聊取二郡一哂故有落句之戲〉","titledesc":"","collection":"","collectiondesc":"","poemindex":104,"author":"白居易","content":"俱來滄海郡，半作白頭翁。\n漫道風煙接，何曽笑語同。\n吏稀秋稅畢，客散晩亭空。\n霽後當樓月，潮來滿座風。\n霅〈水名在呉興〉溪殊冷僻，茂苑太繁雄。\n唯此錢塘郡，閒忙恰得中。\n"},{"id":63359,"chapter":"卷六十三","chapternum":63,"charstyle":"近體詩","title":"對酒自勉","titledesc":"","collection":"","collectiondesc":"","poemindex":105,"author":"白居易","content":"五十江城守，停杯一自思。\n頭仍未盡白，官亦不全卑。\n榮寵尋過分，歡娱已校遲。\n肺傷雖怕酒，心健尚誇詩。\n夜舞吴娘袖，春歌蠻子詞。\n猶堪三五歳，相伴醉花時。\n"},{"id":63360,"chapter":"卷六十三","chapternum":63,"charstyle":"近體詩","title":"早春西湖閒遊悵然興懐憶與㣲之同賞因思在越官重事殷鏡湖之遊或恐未暇偶成十八韻寄㣲之","titledesc":"","collection":"","collectiondesc":"","poemindex":106,"author":"白居易","content":"上馬復呼賓，湖邉景氣新。\n管絃三數事，騎從十餘人。\n立換登山屐，行攜漉酒巾。\n逢花看當妓，遇草坐為茵。\n西日籠黄栁，東風蕩白蘋。\n小橋裝雁齒，輕浪甃魚鱗。\n畫舫牽徐轉，銀船酌慢巡。\n野情遺世累，醉態任天真。\n彼此年將老，平生分最親。\n髙天從所願，逺地得為隣。\n雲樹分三驛，煙波限一津。\n翻嗟寸步隔，却厭尺書頻。\n浙右稱雄鎮，山隂委重臣。\n貴隨長紫綬，榮駕大朱輪。\n出動刀槍隊，歸生道路塵。\n雁驚弓易散，鷗怕鼓難馴。\n百吏瞻相面，千夫捧擁身。\n自然閒興少，應負鏡湖春。\n"},{"id":63361,"chapter":"卷六十三","chapternum":63,"charstyle":"近體詩","title":"留題天竺靈隠兩寺","titledesc":"","collection":"","collectiondesc":"","poemindex":107,"author":"白居易","content":"在郡六百日，入山十二回。\n宿因月桂落，醉為海榴開〈天竺嘗有月中桂子落靈隠多海石榴花也〉。\n黄紙除書到，青宫詔命催。\n僧徒多悵望，賓從亦徘徊。\n寺闇煙埋竹，林香雨落梅。\n别橋憐白石，辭洞戀青苔〈石橋在天竺明洞在靈隠〉。\n漸出松間路，猶飛馬上杯。\n誰教冷泉水，送我下山來。\n"},{"id":63362,"chapter":"卷六十三","chapternum":63,"charstyle":"近體詩","title":"洛下寓居","titledesc":"","collection":"","collectiondesc":"","poemindex":108,"author":"白居易","content":"秋館清涼日，書因解悶看。\n夜窓幽獨處，琴不為人彈。\n遊宴慵多廢，趨朝老漸難。\n禪僧教斷酒，道士勸休官。\n渭曲莊猶在，錢塘俸尚殘。\n如能便歸去，亦不至饑寒。\n"},{"id":63363,"chapter":"卷六十三","chapternum":63,"charstyle":"近體詩","title":"秋寄㣲之十二韻","titledesc":"","collection":"","collectiondesc":"","poemindex":109,"author":"白居易","content":"娃館松江北，稽城浙水東。\n屈君為長吏，伴我作衰翁。\n旌斾知非逺，煙雲望不通。\n忙多對酒榼，興少閱詩筒〈比在杭州兩浙留和詩贈答于筒中遞往來〉。\n淡白秋來日，疎涼雨後風。\n餘霞數片綺，新月一張弓。\n影滿衰桐樹，香凋晩蕙叢。\n饑啼舂穀鳥，寒怨絡絲蟲。\n覽鏡頭雖白，聴歌耳未聾。\n老愁從此遣，醉笑與誰同。\n清旦方堆案，黄昏始退公。\n可憐朝暮景，銷在兩衙中。\n"},{"id":63364,"chapter":"卷六十三","chapternum":63,"charstyle":"近體詩","title":"夜歸","titledesc":"","collection":"","collectiondesc":"","poemindex":110,"author":"白居易","content":"逐勝移朝宴，留歡放晩衙。\n賓寮多謝客，騎從半吴娃。\n到處銷春景，歸時及月華。\n城隂一道直，燭熖兩行斜。\n東吹先催栁，南霜不殺花。\n臯橋夜沽酒，燈火是誰家。\n"},{"id":63365,"chapter":"卷六十三","chapternum":63,"charstyle":"近體詩","title":"齊雲樓晚望偶題十韻兼呈馮侍御周殷二恊律〈樓在蘇州〉","titledesc":"","collection":"","collectiondesc":"","poemindex":111,"author":"白居易","content":"潦倒官僚盡，蕭條芳歳闌。\n欲辭南國去，重上北城看。\n複叠江山壯，平鋪井邑寛。\n人稠過揚府，坊閙半長安。\n揷霧峰頭没，穿霞日脚殘。\n水光紅漾漾，樹色緑漫漫。\n約畧留遺愛，殷勤念舊歡。\n病抛官職易，老别友朋難。\n九月全無熱，西風亦未寒。\n齊雲樓北面，半日凭欄干。\n"},{"id":63366,"chapter":"卷六十三","chapternum":63,"charstyle":"近體詩","title":"憶洛中所居","titledesc":"","collection":"","collectiondesc":"","poemindex":112,"author":"白居易","content":"忽憶東都宅，春來事宛然。\n雪銷行徑裏，水上卧房前。\n厭緑栽黄竹，嫌紅種白蓮。\n醉教鸎送酒，閒遣鶴看船。\n幸是林園主，慙為食祿牽。\n宦情薄似紙，鄉思急如弦。\n豈合姑蘇守，歸休更待年。\n"},{"id":63367,"chapter":"卷六十三","chapternum":63,"charstyle":"近體詩","title":"有小白馬乗馭多時奉使東行至稠桑驛溘然而斃足可驚傷不能㤀情題二十韻","titledesc":"","collection":"","collectiondesc":"","poemindex":113,"author":"白居易","content":"能驟復能馳，翩翩白馬兒。\n毛寒一團雪，鬃薄萬條絲。\n皂盖春行日，驪駒曉促時。\n雙旌前獨步，五馬内偏騎。\n芳草承蹄葉，垂楊拂頂枝。\n跨將迎好客，惜不換妖姬。\n慢鞚遊蕭寺，閒驅醉習池。\n睡來乗作夢，興發倚成詩。\n鞭為馴難下，鞍縁穩不離。\n北歸還共到，東使亦相隨。\n赭白何曽變，玄黄豈得知。\n嘶風覺聲急，蹋雪怪行遲。\n昨夜猶芻秣，今朝尚縶維。\n卧槽應不起，顧主遂長辭。\n塵滅駸駸迹，霜留皎皎姿。\n度關形未改，過隙影難追。\n念倍燕求駿，情深項别騅。\n銀收鉤臆帶，金卸絡頭羈。\n何處埋竒骨，誰家覔弊帷。\n稠桑驛門外，吟罷涕雙垂。\n"},{"id":63368,"chapter":"卷六十三","chapternum":63,"charstyle":"近體詩","title":"和㣲之春日投簡陽明洞天五十韻","titledesc":"","collection":"","collectiondesc":"","poemindex":114,"author":"白居易","content":"青陽行已半，白日坐將徂。\n越國强仍大，稽城髙且孤。\n利饒鹽煮海，名勝水澄湖。\n牛斗天垂象，台明地展圖〈天台四明二山〉。\n瓌竒填市井，佳麗溢闉闍。\n勾踐遺風霸，西施舊俗姝。\n船頭龍夭矯，橋脚獸睢盱。\n鄉味珍蟛蚏，時鮮貴鷓鴣。\n語言諸夏異，衣服一方殊。\n搗練蛾眉婢，鳴榔蝸角奴。\n江清敵伊洛，山翠勝荆巫。\n華表雙棲鶴，聨檣幾㸃烏。\n煙波分渡口，雲樹接城隅。\n澗逺松如畫，洲平水似鋪。\n緑科秧早稻，紫笋折新蘆。\n暖踏泥中藕，香尋石上蒲。\n雨來萌盡達，雷後蟄全蘇。\n栁眼黄絲纇，花房絳䗶珠。\n林風新竹折，野燒老桑枯。\n帶嚲長枝蕙，錢穿短貫榆。\n暄和生野菜，卑濕長街蕪。\n女浣紗相伴，兒烹鯉一呼。\n山魈啼稚子，林狖挂山都。\n産業論蠶蟻，孳生計鴨雛。\n泉岩雪飄灑，苔壁錦漫糊。\n堰限舟航路，堤通車馬途。\n耶溪㟁回合，禹廟徑盤紆。\n洞穴何因鑿，星槎誰與刳。\n石凹仙藥臼，峰峭佛香爐。\n去為投金簡，來因挈玉壺。\n貴仍招客宿，健未要人扶。\n聞望賢丞相，儀形美丈夫。\n前驅駐旌斾，偏坐列笙竽。\n刺史旟翻隼，尚書履曳鳬。\n學禪超後有，觀妙造虚無。\n髻裏傳僧寳，環中得道樞。\n登樓詩八詠，置硯賦三都。\n捧擁羅將綺，趨蹌紫與朱。\n廟謨藏稷卨，兵畧貯孫吴。\n令下三軍整，風髙四海趨。\n千家得慈母，六郡事嚴姑。\n重士過三哺，輕財抵一銖。\n送觥歌宛轉，嘲妓笑盧胡。\n佐飲時炮鼈，蠲酲數鱠鱸。\n醉鄉雖咫尺，樂事亦須臾。\n若不中賢聖，何由外智愚。\n伊予一生志，我爾百年軀。\n江上三千里，城中十二衢。\n出多無伴侣，歸只是妻孥。\n白首青山約，抽身去得無。\n"},{"id":63369,"chapter":"卷六十三","chapternum":63,"charstyle":"近體詩","title":"想東遊五十韻〈并序〉","titledesc":"大和三年春予病免官後憶遊浙右數郡兼思到越一訪㣲之故兩浙之間一物已上想皆在目吟且成篇不能自休盈五百字亦猶孫興公想天台山而賦之也","collection":"","collectiondesc":"","poemindex":115,"author":"白居易","content":"海内時無事，江南歳有秋。\n生民皆樂業，地主盡賢侯。\n郊静銷戎馬，城髙逼斗牛。\n平河七百里，沃壤二三州〈自常及杭凡七百里〉。\n坐有湖山趣，行無風浪憂。\n食寧㤀解纜，寢不廢乗流。\n泉石諳天竺，煙霞識虎丘〈天竺虎丘寺領郡時舊遊最熟處〉。\n餘芳認蘭澤，遺詠思蘋洲〈古詩云蘭澤多芳草又栁惲詩云汀洲採白蘋〉。\n菡萏紅塗粉，菰蒲緑潑油。\n鱗差漁户舍，綺錯稻田溝。\n紫洞藏仙窟，玄泉貯怪湫。\n精神昻老鶴，姿彩媚潜虯〈大謝詩云潛虯媚幽姿〉。\n静閱天工妙，閒窺物狀幽。\n投竿出比目，擲果下獼猴。\n味苦蓮心小，漿甜蔗節稠。\n橘苞從自結，藕孔是誰鎪。\n逐日移潮信，隨風變棹謳。\n遞夫交烈火，候吏次鳴騶。\n梵塔形疑踊〈重元閣〉，閶門勢欲浮〈吴閶門〉。\n客迎攜酒榼，僧待置茶甌。\n小宴閒談笑，初筵雅獻酬。\n稍催朱蠟炬，徐動碧牙籌。\n圓盞飛蓮子，長裾曳石榴。\n柘枝隨畫鼔，調笑從香毬。\n幕颺雲飄檻，簾褰月露鉤。\n舞繁紅袖去，歌切翠眉愁。\n絃管寧容歇，杯盤未許収。\n良辰宜酩酊，卒嵗好優游。\n鱖縷鮮仍細，蓴絲滑且柔。\n飽餐為日計，穩睡是身謀。\n名愧空虚得，官知止足休。\n自嫌猶屑屑，衆笑太悠悠。\n物表疎形役，人寰足悔尤。\n蛾須逺燈燭，兎勿近罝罘。\n幻世春來夢，浮生水上漚。\n百憂中莫入，一醉外何求。\n未死癡王湛，無兒老鄧攸。\n蜀琴安膝上，周易在牀頭。\n去去無程客，行行不繫舟。\n勞君頻問訊，勸我少淹留〈自此後並屬㣲之〉。\n雲雨多分散，關山苦阻修。\n一吟江月别，七見日星周〈昔在杭州别㣲之㣲之留詩云明朝又向江頭别月落潮平是去時〉。\n珠玉傳新什，鵷鸞念故儔。\n懸旌心宛轉，束楚意綢繆。\n驛舫粧青雀，官槽䬴紫騮。\n鏡湖期逺汎，禹穴約冥搜。\n預掃題詩壁，先開望海樓。\n飲思親履舄，宿憶並衾禂。\n志氣吾衰也，風情子在不。\n應須相見後，别作一家遊〈吾衰子在並出家語〉。\n"},{"id":63370,"chapter":"卷六十三","chapternum":63,"charstyle":"近體詩","title":"筝","titledesc":"","collection":"","collectiondesc":"","poemindex":116,"author":"白居易","content":"雲髻飄蕭緑，花顔旖旎紅。\n雙眸剪秋水，十指剝春葱。\n楚艷為門閥，秦聲是女工。\n甲鳴銀玓瓅，柱觸玉玲瓏。\n猿苦啼嫌月，鸞嬌語䛏風。\n移愁來手底，送恨入絃中。\n趙瑟清相似，胡琴閙不同。\n慢彈迴斷鴈，急奏轉飛蓬。\n霜珮鏘還委，氷泉咽復通。\n珠聨千拍碎，刀截一聲終。\n倚麗精神定，矜能意態融。\n歇時情不斷，休去思無窮。\n燈下青春夜，樽前白首翁。\n且聽應得在，老耳未多聾。\n"},{"id":63371,"chapter":"卷六十三","chapternum":63,"charstyle":"近體詩","title":"翫半開花贈皇甫郎中〈八年寒食日池東小樓上作〉","titledesc":"","collection":"","collectiondesc":"","poemindex":117,"author":"白居易","content":"勿訝春來晩無嫌花發遲人憐全盛日我愛半開時紫蠟粘為蔕紅酥㸃作蕤成都新夾纈梁漢碎胭脂樹杪真珠顆牆頭小女兒淺深粧駮落髙下火參差蝶戲爭香朶鶯啼選穩枝好教郎作伴合共酒相隨醉翫無勝此狂嘲更讓誰猶殘少年興未是老人詩西日憑輕照東風莫殺吹明朝應爛漫後夜更離披林下遙相憶樽前闇有期銜杯嚼蕊思唯我與君知"},{"id":63372,"chapter":"卷六十三","chapternum":63,"charstyle":"近體詩","title":"楊柳枝二十韻〈楊栁枝洛下新聲也洛之小妓有善歌之者詞章音韻聴可動人故賦之〉","titledesc":"","collection":"","collectiondesc":"","poemindex":118,"author":"白居易","content":"小妓攜桃葉，新歌蹋栁枝。\n粧成剪燭後，醉起拂衫時。\n繡履嬌行緩，花筵笑上遲。\n身輕委迴雪，羅薄透凝脂。\n笙引簧頻煖，筝催柱數移。\n樂童翻怨調，才子與妍詞。\n便想人如樹，先將髪比絲。\n風條搖兩帶，煙葉貼雙眉。\n口動櫻桃破，鬟低翡翠垂。\n枝柔腰嫋娜，荑嫩手蔵蕤。\n唳鶴晴呼侶，哀猿夜叫兒。\n玉敲音厯厯，珠貫字纍纍。\n袖為收聲㸃，釵因赴節遺。\n重重遍頭别，一一拍心知。\n塞北愁攀折，江南苦别離。\n黄遮金谷岸，綠暎杏園池。\n春惜芳華好，秋憐顔色衰。\n取來歌裏唱，勝向笛中吹。\n曲罷那能别，情多不自持。\n纒頭無别物，一首斷腸詩。\n"},{"id":63373,"chapter":"卷六十三","chapternum":63,"charstyle":"近體詩","title":"詠老贈夢得","titledesc":"","collection":"","collectiondesc":"","poemindex":119,"author":"白居易","content":"與君俱老也，自問老何如。\n眼澁夜先睡，頭慵朝未梳。\n有時扶杖出，盡日閉門居。\n懶照新磨鏡，休看小字書。\n情於故人重，跡共少年疎。\n惟是閒談興，相逢尚有餘。\n"},{"id":63374,"chapter":"卷六十三","chapternum":63,"charstyle":"近體詩","title":"分司洛中多暇數與諸客宴遊醉後狂吟偶成十韻因招夢得賓客兼呈思闇竒章公","titledesc":"","collection":"","collectiondesc":"","poemindex":120,"author":"白居易","content":"性與時相逺，身將世兩忘。\n寄名朝士籍，寓興少年塲。\n老豈無談笑，貧猶有酒漿。\n隨時求伴侣，逐日用風光。\n數數遊何爽，些些病未妨。\n天教榮啟樂，人恕接輿狂。\n改業為逋客，移家住醉鄉。\n不論招夢得，兼擬誘竒章。\n要路風波險，權門市井忙。\n世間無可戀，不是不思量。\n"},{"id":63375,"chapter":"卷六十三","chapternum":63,"charstyle":"近體詩","title":"閒居自題戲招宿客","titledesc":"","collection":"","collectiondesc":"","poemindex":121,"author":"白居易","content":"水畔竹林邉，閒居二十年。\n健常攜酒出，病即掩門眠。\n解綬収朝珮，褰裳出野船。\n屏除身外物，擺落世間縁。\n報曙窓何早，知秋簟最先。\n㣲風深樹裏，斜日小樓前。\n渠口添新石，籬根寫亂泉。\n欲招同宿客，誰解愛潺湲〈西亭牆下泉石有聲〉。\n"},{"id":63376,"chapter":"卷六十三","chapternum":63,"charstyle":"近體詩","title":"醉中得上都親友書以予停俸多時憂問貧乏偶乗酒興詠而報之","titledesc":"","collection":"","collectiondesc":"","poemindex":122,"author":"白居易","content":"頭白醉昏昏，狂歌秋復春。\n一生耽酒客，五度棄官人〈蘇州刺史刑部侍郎河南尹同州刺史太子少傳皆以病免也〉。\n異世陶元亮，前生劉伯倫。\n卧將琴作枕，行以鍤隨身。\n歳要衣三對，年支穀一囷。\n園葵烹佐飯，秋葉掃添薪。\n没齒甘蔬食，搖頭謝縉紳。\n自能抛爵禄，終不惱交親。\n但得杯中淥，從生甑上塵。\n煩君問生計，憂醒不憂貧。\n"}]